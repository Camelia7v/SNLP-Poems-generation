                        Alei mică, alei dragă,
                        Cine vrea să ne-nţeleagă
                        Vază frunza cea pribeagă,
                        Ce-i ca viaţa noastră-ntreagă.
 
                        Alei dragă Veronică,
                        Despărţirea toate strică,
                        De ne-alegem cu nimica –
                        Viaţa trece, frunza pică.
 
                        *
 
                        Alei dragă, alei mică,
                        Viaţa trece, frunza pică,
                        Şi din ura ce ne strică
                        Nu ne-alegem cu nimica.
 
                        Măcar cine ce grăieşte,
                        Altul alta îndrăgeşte.
                        Inima-mi pe cât trăieşte
                        Tot la tine se gândeşte.
 
                        Alei mică, alei dragă,
                        Ia vezi frunza cea pribeagă –
                        Aşa trece viaţa-ntreagă
                        Şi nimic n-o să s-aleagă.
