                        El cântă, să-i treacă din vreme, săpând,
                        Şi lucru mai spornic să-i pară,
                        Şi galbene oase le-aruncă pe rând
                        Din groapă pe lutul de-afară;
                        De câte ori însă aruncă vrun os,
                        Găseşte vreo glumă şi-o vorbă pe dos
                        Să râdă de bietele oase.
 
                        O hârcă el scoate din negrul pământ,
                        Dar, nearuncând-o bine,
                        Ea cade de-afară de-a dura-n mormânt,
                        – „Ce-i, hârco? E tartoru-n tine?
                        De-ţi place şederea cu viii la sfat,
                        Haide, vino vreodată-n plimbare prin sat!”
                        Iar hârca răspunse: – „La noapte!”
 
                        Groparul se nălţă deodată-nlemnit
                        Şi-i piere răsufletu-n gură.
                        Se uită. Nu-i nimeni. Dar cine-a vorbit?
                        Căci limpezi cuvintele fură:
                        „La noapte!” Rostite puternic şi rar –
                        Şi-aşa fioroase şi reci i se par
                        Şi sapa, şi lutul, şi groapa.
 
                        El lasă lopata şi sapa-n mormânt
                        Şi lucrul negata şi-l lasă.
                        La nimeni pe cale nu spune-un cuvânt,
                        Nu spune nevestei acasă.
                        El pleacă-ntr-o parte, se-ntoarce înapoi;
                        Şi scapătă ziua, se-ntunec apoi,
                        Şi-i noapte, şi-n pat el aşteaptă.
 
                        Alunecă uşa deodată-n ţâţâni
                        Şi-n prag un schelet se iveşte.
                        Îi scapără ochii, şi mişcă din mâini,
                        Şi capul îi cade şi-i creşte.
                        Iar oasele-i toate, mişcându-se rar,
                        Pe unde se-ncheie mai mucede par
                        Şi sună ca sloii de gheaţă.
 
                        – „E frig în morminte, dar tu ne-ai iubit
                        Şi-ai zis să te caut odată.
                        Ce bine-i cu viii şi iat-am venit,
                        Căci morţii au vorbă jurată!”
                        Groparul întinde, de groază cuprins,
                        O mână spre oase, dar braţul întins
                        Se-ncurcă prin recile oase.
 
                        El ţipă, se scoală, şi repede-acum
                        Luând într-o mână toporul,
                        Împinge scheletul din casă pe drum
                        Şi trage pe uşă zăvorul.
                        Iar mortul de-afară: – „Nebune ce eşti!
                        Pe unul cel singur degeaba-l goneşti,
                        Că mii eu chema-voi cu mine!”
 
                        Trezită de ţipet, din pat a sărit
                        Şi-aprinse un opaiţ nevasta.
                        – „Feritu-ne-a Sfântul şi nu ne-a ferit!”
                        Ce vorbă ciudată fu asta?
                        Îşi vede bărbatul cu ochii-ncruntaţi,
                        Stând strajă la uşă şi-n pumnii-ncleştaţi,
                        Gătit de lovire toporul.
 
                        Îl strigă pe nume. Se uită-napoi
                        Spre strigăt şi lasă să-i cadă
                        Toporul din mână, şi-n tremur apoi
                        În colţ el se strânge grămadă.
                        Ca unul ce-aşteaptă cu groază, stă-n loc –
                        Atunci, la fereastră, deodată poc, poc,
                        S-aude o bătaie de-afară.
 
                        Sunt mulţi, sunt o sută, şi alţii-s pe drum,
                        Vin miile-acum să s-adune!
                        El joc îşi bătuse de dânşii, şi-acum
                        Puternicii vin să-şi răzbune!
                        Spre sunet se-ntoarce groparul, grăbit,
                        Îl vede, tresare, clipeşte-aiurit
                        Şi mort el rămâne grămadă.
