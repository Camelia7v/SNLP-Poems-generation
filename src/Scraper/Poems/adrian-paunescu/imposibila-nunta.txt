Munţii mei duhovnici au intrat în ceaţă
Clopote bătrâne bat pe mănăstiri
Când miroase-a iarnă, nunţile îngheaţă
Pentru noi, lunateci, imposibili miri.
 
Vin să ţi se-nchine vânturi şi dihanii
Viscolul asupra-mi cade ca un lat
Şi ţi-aş face nunta cu un sat de sănii
Şi cu felinare şi cai înstelaţi.
 
Îmbracăte-n alb prea fumoasă mireasă
Aşa se cuvine în drama ce-o joc
Pe urmă plecam fiecare acasă
Şi munţii vor pune misterul la loc.
 
Pân să se întâmple tu vei fi căruntă
Mie o să-mi vină cea din urmă zi
Şi va fi şi-aceea tot un fel de nuntă
Şi-mi vei duce grija şi te voi iubi.
 
Ţi-am adus mireasă, munţii mei cu noapte
Nunţi de animale se petrec în munţi
Codrii de miresme şi păduri de şoapte
Ele sunt salonul ne-ntâmplatei nunţi.
 
Lumânări de nunta ţin în labe urşii
Lupii suflă-n focul stânelor pustii
În rostogolire ne unesc obarşii
Nu-mi vei fi mireasă, mire nu-ţi voi fi.
 
Te invit la nunta dulce si albastră
Unde zurgălăii scot argint din toţi,
Ce păcat că totuşi nu e nunta noastră
Ce păcat că morţii i-am fost dat ca soţ.
