                        Cu-ncetu-nserează şi stele izvorăsc
                        Pe-a cerului arcuri măreţe.
                        În umede lanuri de-albastru ceresc,
                        Merg norii cu hainele creţe
                        Şi stâncile rar
                        Ca stâlpii răsar,
                        Negriţi şi-ndoiţi de furtună
                        în lună.
 
                        Diamant e în aer, în codri – miros
                        Şi umbră adânc viorie;
                        Şi luna-i a cerului scurt argintos
                        Şi stele păzesc în tărie
                        Şi văile sunt
                        în aburi de-argint
                        Pierdute-ntr-al doinelor şuier
                        Din fluier.
 
                        Pe-un cal care soarbe prin nările-i foc,
                        Din ceaţa pustie şi rece,
                        Un tânăr, pe vânturi, cu capul în joc,
                        Cu clipa gândirii se-ntrece
                        Şi calu-i turbat
                        Zbura necurmat,
                        Mânat ca de-a spaimelor zână
                        Bătrână.
 
                        Pe umeri de munte, din stânci de bazalt
                        Castelul de nalţă, se-ncruntă,
                        Şi-a murilor muche şi creştetu-i nalt
                        De nouri şi ani se încăruntă,
                        Dar astăzi e viu
                        Şi-n glas auriu
                        Răsună din umbra cea mare
                        Cântare.
 
                        În mii de lumini ferestrele-i ard,
                        Prin cari se văd trecătoare,
                        Prin tactul cântării pierdute de bard,
                        Ivindu-se umbre uşoare;
                        Trec albe ca-n vânt
                        Dulci neguri de-argint,
                        Palatul plutea în magie
                        Aurie.
 
                        Ca cerbul uimit ce prin creştet de stânci
                        E-urmat de săgeat-arzătoare,
                        Din căi năruite, din gârle adânci,
                        Fugarul în tropot răsare
                        Cu nara arzând
                        Cu coama pe vânt,
                        O dată-ncă pinten l-împunge
                        Şi-ajunge.
 
                        Iar tânărul sare uşor de pe el
                        Şi prundul sub pasu-i răsună.
                        Frumos ca din basme şi tras prin inel
                        Şi nalt ca şi bradul din lună,
                        C-un salt a suit
                        Al bolţii granit.
                        Urcat într-un arc de fereastră
                        Adastă.
 
                        Mantaua lui neagră în lună s-a întins
                        De pare-o perdea în fereastră
                        Şi gratii de fier a lui mână-a cuprins
                        Uitându-se-n sala cea vastă.
                        Pe stânci de bazalt
                        Stă calu-i înalt
                        Şi coama-i i-o umflă în lună
                        Furtună.
 
                        Sala-i ca aerul scăldat în soare,
                        Muiat de-a florilor suflet răcoare.
                        În ea frumoasele fiinţe albe
                        Par gânduri palide din visuri dalbe.
                        De-umărul junilor de reazim, zboară,
                        De raze umede ochii-s izvoare,
                        Ca-n vânt se leagănă zveltele poze
                        Prin păr ce flutură cununi de roze…
                        Şi beţi de muzică plutesc ca vântul,
                        Jocul e repede, încet e cântul
                        Şi pe când sufletul stă de beţie
                        Plutesc fiinţele… o vijelie…
                        Până ce aria dispare, trece…
                        O rază timidă în ziua rece.
                        Apoi perechile stând risipite
                        S-adun în grupele orânduite
                        Şi din amestecul de vise dalbe,
                        Din trecătoarele fiinţe albe,
 
                        Iese ca aria dintre suspine
                        Regina albelor nopţii regine,
                        Sau cum din zilele poetic june
                        A idealului iese minune.
                        Păru-i ca aurul faţa-ncadrează,
                        Cunună-n undele-i se furişează,
                        Se-ndoaie talia-i în albă haină
                        Parcă-i o timidă a nopţii taină.
                        Pe-o liră gingaşă şi argintie
                        Mânuţa-i coardele le-ncurcă vie,
                        Prin blânde notele lirei de-amor
                        Glasul ei tremură dulce uşor:
 
                        Prin bolta ferestrei înguste
                        Mă uit într-al văilor rai,
                        Cum codrii în cale-i supune
                        Furtuna, copila de crai.
 
                        Prin păru-i de aur, coroană
                        Cu colţuri în fulger şi jar,
                        Ea apele-n cale-i aplană
                        Şi-ndoaie bătrânul stejar.
 
                        Prin poarta îngustă din murii
                        Grădinii, cetăţii-mi din stânci,
                        Cobor în adâncul pădurii
                        Unde-izvoarele murmur adânci.
 
                        Prin nourii rupţi trece luna
                        Şi-n sufletu-mi dor a pătruns.
                        Şi părul mi-l umflă furtuna
                        Şi ochii-mi se-neacă de plâns.
 
                        Doresc doar ca în fundul mării
                        Să mă ia cu sine-n sarai,
                        În nalte albastrele sale,
                        Furtuna, copila de crai.
 
                        Doresc ca să intru cu luna
                        În dome de nouri, ce pier –
                        Doresc cu popoare de stele
                        Să merg drumul mare din cer.
 
                        Ce caut eu nu vă ştiu spune,
                        Eu singură nu ştiu ce vreu,
                        Atât e de tainic ascunsă
                        Dorinţa în sufletul meu.
 
                        Mi-e ciudă pe frunza cuminte,
                        Pe vorbareţe valuri de râu,
                        Ele-mi spun ce doreşte-al meu suflet,
                        Ce singură eu nu ştiu.
 
                        Şi flori şi crengi şi stele
                        În ciuda mea taine îmi spun –
                        Ah! cum le-aş smulge pe toate
                        Să fac din ele cununi.
 
                        În codru o creangă se-ndoaie,
                        O poartă prin frunze, şi-n prag
                        Un chip cu ochi mari se iveşte –
                        Ah! cum mi-ar putea fi de drag.
 
                        Un murmur feeric dezmiardă voios
                        A sălii tăcere senină.
                        Din bolta ferestrei arcată pompos
                        S-aude vibrând mandolină
                        Şi-un eco uşor
                        Petrece cu-amor,
                        Cu dulcea vibrare de strune,
                        Ce spune.
 
                        Şi toată viaţa lui, tot ce-a cules
                        Din unde, din munte, din vale,
                        Tot sufletu-i june, tot scumpu-i eres
                        Alunecă-n cântecu-i moale
                        Ş-al coardelor grai,
                        Frumos ca din rai,
                        Amestecă-n vorbe de miere
                        Durere:
 
                        Sara pe deal buciumul sună cu jale,
                        Turmele-l urc – stele le scapără-n cale,
                        Apele plâng clar izvorând în fântâne –
                        Sub un salcâm, dragă, m-aştepţi tu pe mine.
 
                        Luna pe cer trece-aşa sfântă şi clară,
                        Ochii tăi mari caută-n frunza cea rară,
                        Umezi se nasc stele pe bolta senină –
                        Pieptul de dor, fruntea de gânduri ţi-e plină.
 
                        Nourii curg, raze-a lor şiruri despică,
                        Streşini vechi, casele-n lună ridică,
                        Scârţăie-n vânt cumpăna de la fântână,
                        Valea-i în fum, fluiere murmură-n stână.
 
                        Şi osteniţi oameni cu coasa-n spinare
                        Vin de la câmp, toaca răsună mai tare –
                        Clopotul vechi împle cu glasul lui seara,
                        Sufletul meu arde d-iubire ca para.
 
                        Ah! în curând valea şi satu-amuţeşte,
                        Ah – în curând pasu-mi spre tine grăbeşte,
                        Lângă salcâm sta-vom noi noaptea întreagă,
                        Ore întregi spune-ţi-oi cum îmi eşti dragă!
 
                        Te-i rezema, dulce copil, de-al meu umăr –
                        Şi fir cu fir păru-ţi aurit am să-l număr,
                        Ap-am să beau din a ta gură frumseţe,
                        Dulci sărutări din ai tăi ochi de blândeţe.
 
                        Îmbrăţişaţi noi vom şedea la tulpină,
                        Fruntea-mi în foc pe-ai tăi sâni se înclină,
                        Ce-alături cresc dulci şi rotunzi ca şi rodii –
                        Stelele-n cer mişcă-auritele zodii.
 
                        Ne-om rezema capetele-unul de altul
                        Şi surâzând vom adormi sub înaltul,
                        Vechiul salcâm – astfel de noapte bogată
                        Cine pe ea n-ar da viaţa lui toată?
 
                        ……………………………………………
 
                        Pe vârful de munte, în codri-mbrăcat,
                        De nouri grămezi se adună
                        Şi unul pe altul, măiestru urcat,
                        Ei par o cetate în lună.
                        Şi bolţile-n muri
                        Şi stâlpii sunt suri,
                        Lumina prin arc de fereastră
                        E-albastră.
 
                        În halele-albastre – înstelatele bolţi –
                        Te uiţi prin coloane de nouri
                        Şi luna ieşind dintr-a stâncilor colţi
                        Le împle cu mii de tablouri.
                        Lumina-i de-argint
                        în nouri s-a frânt
                        Şi se-ncheagă prin naltele dome
                        Fantome.
 
                        În hainele albe de neguri de-argint
                        Şi creţii de roze purpure,
                        Şi părul pe frunte cu stele e prins,
                        Ca îngerii albe şi pure –
                        Prin gene de nor,
                        Ca visuri strecor,
                        Ducând înstelata lor viaţă
                        Prin ceaţă.
 
                        Un şuier în noapte, prin codri, un vânt,
                        Un freamăt – şi totul dispare…
                        Şi nori se-ncreţesc risipiţi şi s-avânt.
                        În lună stau stâncile rare –
                        Iar junele-iubit
                        E-un brad putrezit
                        Pe trunchi de granit, pe ruine
                        Bătrâne.
