Veni un târgoveţ ciudat
Din alt oraş sau din alt sat.
– De vânzare sunt zorile?
– Nu.
– De vânzare ninsorile?
– Nu.
– De vânzare izvoarele?
– Nu.
– De vânzare zăvoarele?
– Nu.
Veni un târgoveţ nebun
(Mă iartă că aşa îi spun!).
– De vânzare sunt mumele?
– Nu.
– De vânzare ţi-e numele?
– Nu.
– De vânzare-ntristările?
– Nu.
– De vânzare misterele?
– Nu.
Veni un straniu târgoveţ,
Fugiţi de el când îl vedeţi.
– De vânzare cireşele?
– Da.
– De vânzare sunt crengile?
– Nu.
– De vânzare sunt strugurii?
– Da.
– De vânzare sunt mugurii?
– Nu.
