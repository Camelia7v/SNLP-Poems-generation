                        Te slăvesc, o! zi ferice, sfântă zi de libertate,
                        Tu, a cărei mândră rază sufletul român străbate!
                        Te slăvesc, o! zi măreaţă pentru patria-mi iubită,
                        Tu ce-arăţi ochilor noştri Omenirea dezrobită!
 
                        Veacuri multe de durere au trecut cu vijelie,
                        Sub asprime plecând capul unui neam în osândire!
                        Dar românul cu-a sa mână rumpe lanţul de robie,
                        Şi ţiganul, liber astăzi, se deşteaptă-n fericire!
 
                        Azi e soarele mai falnic! lumea azi e mai voioasă!
                        Azi în piept inima-mi creşte! azi e viaţa mea frumoasă,
                        Căci la glasul libertăţii văd Moldova deşteptată
                        Şi la glasul Omenirii o simt înduioşată.
 
                        Fală-n lume şi mărire pentru tine-n veci să fie,
                        O! Moldovo, ţară mândră! tu, ce dai sfânta dreptate!
                        Braţul tău ce sfarmă astăzi un jug aspru de robie,
                        Ţie însăşi pregăteşte viitor de libertate!
 
