Saltă două vrăbiuţe,
Ţopa, ţop, cu bucurie,
Au găsit o semincioară,
O bobiţă aurie.
 
Pare-se e-un bob de grâu,
Vrăbiuţele tot saltă,
Bobu-i unul, ele-s două
Şi nu ştiu cum să-l împartă.
 
Zice vrabia micuţă:
– Eu ştiu cum să procedăm,
Luăm bobul şi îndată
În ţărână-l semănăm.
 
După aia vom zbura
Ca să ciugulim de zor
Iarbă verde, floricele,
Uite colo, pe răzor.
 
Iată-aşa a fost povestea…
Spicul a crescut, e mare.
Două vrăbii saltă vesel,
Boabe-ajung la fiecare!
