                        Peste fagi cu vârfuri sure
                        A căzut amurgul rece.
                        Înserarea mută trece
                        Furişată prin pădure.
 
                        Spre apus abia s-arată
                        Printre crengi, întunecată,
                        O văpaie de rubin…
                        Din frunzişurile grele
                        De-nnoptare, tot mai vin
                        Glasuri mici de păsărele…
                        Reci şi palide-n senin
                        Se ivesc deasupra stele.
 
                        Şi deodată, dintre dealuri
                        Se desprinde larg un zvon
                        Depărtat şi monoton,
                        Ca un murmur lung de ape
                        Revărsate peste maluri…
                        Creşte-n luncă, mai aproape,
                        Umple văile vecine
                        De răsunet mare…
                        Vine!…
 
                        Fulger negru… trăsnet lung
                        Dus pe aripi de furtună,
                        Zguduind pământul tună,
                        Zările de-abia-i ajung…
                        Parcă zboară,
                        Parcă-noată.
                        Scuipă foc, înghite drum,
                        Şi-ntr-un valvârtej de fum
                        Taie-n lung pădurea toată…
 
                        A trecut…
                        Dinspre câmpie,
                        Vuiet greu de fierărie
                        Se destramă în tăcere…
                        Scade-n depărtare…
                        Piere…
 
                        Iar în urmă-i, din tufişuri,
                        De prin tainice-ascunzişuri,
                        Se ivesc pe jumătate
                        Păsărele ciufulite,
                        Alarmate
                        Şi-ngrozite:
 
                        Cine-i?… Ce-i?… Ce-a fost pe-aici?…
                        Ciripesc cu glasuri mici
                        Cinteze şi pitulici.
                        Doar un pui de piţigoi,
                        Într-un vârf de fag pitic,
                        Stă cu penele vulvoi
                        Şi făcând pe supăratul:
                        – Ce să fie? Nu-i nimic.
                        A trecut Acceleratul…
