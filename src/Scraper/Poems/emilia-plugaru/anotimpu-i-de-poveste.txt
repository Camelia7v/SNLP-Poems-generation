Către seară, pisicuţa
Doarme, sforăie de zor.
Stând pe gânduri, bunicuţa,
Toarce iarăşi din fuior.
 
Focul pâlpâie în sobă,
Aţa fusului sporeşte,
Iar afară ninge, ninge
Şi troianul creşte, creşte.
 
În ceaunul de pe vatră
Abia fierbe măliguţa.
– Spune, spune o poveste,
O rugăm pe bunicuţa.
 
Şi începe să ne zică
O poveste blânda bună,
Ninge, ninge ca în basme,
La fereastră fulgi se-adună.
 
Parcă vor şi ei s-asculte
Amintirea cea frumoasă,
Măliguţa fierbe-n voie
Şi e-atât de cald în casă…
 
Leneş focul încă arde,
Iarna vine la ferestre,
Să picteze flori de gheaţă,
Anotimpu-i de… poveste.
