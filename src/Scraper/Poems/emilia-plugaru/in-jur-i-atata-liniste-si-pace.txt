Îmbătrâneşte frunza de pe ram,
În jur e-atâta linişte şi pace
Şi soarele cuptorul şi-l încinge,
Şi pâinea de pe deal încet se coace.
 
Se leagănă în valuri line grâul,
Un vântuleţ abia, abia adie,
Iar vara dezgolită şi desculţă
Se plimbă ca o zână peste glie.
 
În jur i-atâta linişte şi pace,
E vară şi e soare şi e pâine,
Iar grâul ce pe deal încet se coace
E liniştea şi pacea cea de mâine…
