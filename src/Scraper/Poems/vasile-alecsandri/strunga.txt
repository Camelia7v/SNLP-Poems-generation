                        În pădurea de la Strungă
                        Sunt de cei cu puşca lungă
                        Care dau chiorâş la pungă!
 
                        Sunt de cei ce împuşcă-n lună,
                        Care noaptea-n frunze sună,
                        Feciori de lele nebună!
 
                        Fă-te în lături, măi creştine,
                        Dacă vrei să mergi cu bine,
                        Să rămâi cu viaţă-n tine!
 
                        În potica fără soare
                        Ei te-aşteaptă la strâmtoare
                        Să te prade, să te-omoare!
 
                        În dumbrava cea vecină,
                        Unde buhna greu suspină,
                        Vezi cea zare de lumină?
 
                        Opt voinici cu spete late
                        Şi cu mâneci suflecate,
                        Stau cu puştile-ncărcate.
 
                        Trei sărută crucea sfântă,
                        Trei se luptă greu la trântă,
                        Unul drege, unul cântă:
 
                        Oliolio, ciocoi bogate!
                        Ici de-ai trece, din păcate,
                        Să-ţi arunc doi gloanţe în spate.
 
                        Oliolio, mândră fetică!
                        De-ai veni colea-n potică
                        Să te fac mai frumuşică.
 
                        Că mi-i puşca hultuită.
                        Şi mi-i ghioaga ţintuită,
                        Şi mi-i inima-ncolţită.
 
                        Oliolio, măi Taie-Babă!
                        Căci nu şuieri mai degrabă,
                        Să sărim, voinici, la treabă!
 
                        Puşculiţa-mi rugineşte,
                        Ţinta-n ghioagă se toceşte,
                        Murgul sare, nechezeşte!
 
                        În pădurea de la Strungă
                        Ce slujeşte puşca lungă
                        Fără luptă, fără pungă?
 
