                        Zboar-al nopţii negru flutur
                        Cu-a lui aripi ostenite,
                        Pe când crengile se scutur
                        Pe cărări înţelenite.
 
                        Iară bolta cea senină
                        Printre ramuri, printre frunză,
                        Aruncând dungi de lumină
                        Cearcă tainic să pătrunză.
 
                        Prin a ramurilor mreajă,
                        Sună jalnic în urechi
                        Cântec dulce ca de vrajă,
                        De sub teiul nalt şi vechi.
 
                        Iară sunetele sfinte
                        Mişcă jalnic al tău piept:
                        Nu mai cugeţi înainte,
                        Nici nu cauţi îndărăt,
 
                        Ci asculţi de păsărele
                        Ciripind în verde crâng,
                        Cum de amoru-ne-ntre ele
                        Sfătuindu-se ne plâng.
