                        Frunză verde de alună!
                        Trece voinicul pe lună
                        Şi codrul voios răsună.
 
                        Trece hoţul hăulind,
                        Pe cărare coborând,
                        Din frunziş mereu pocnind.
 
                        Măi voinice, voinicele,
                        Ia-ţi tăişul de plăsele,
                        Pune mâna pe oţele,
 
                        Că se primblă pe potici
                        Trei desagi de irmilici
                        Şi de galbeni venetici,
 
                        Iar în urmă-le, călare,
                        Vine-o mândră fată mare,
                        Gătită pe măritare.
 
                        Ea-i mireasa unui crai
                        Şi se duce cu alai
                        Peste munte, peste plai,
 
                        Dar copila-i amărâtă
                        C-a să fie despărţită
                        De Moldova mult iubită.
 
                        Şi în gândurile sale
                        Ea se roagă-amar cu jale
                        Ca să-i iasă-un zmeu în cale…
 
                        Frunzuliţă de brad mică!
                        Iese hoţul din potică,
                        Singur, vesel, fără frică,
 
                        Ş-apoi zice: Cale bună!
                        Unde mergeţi împreună,
                        Dragii mei, noaptea pe lună?
 
                        Decât la curtea crăiască,
                        Mai bine-n lunca hoţească,
                        Lângă-o inimă frăţească.
 
                        Frunză verde stejărel!
                        Hoţul pleacă sprintenel
                        Cu domniţa lângă el.
 
                        Iarba creşte-n calea lor
                        Şi domniţa, scump odor,
                        Vesel calcă pe covor.
 
