                        Sus în curtea cea domnească,
                        La domnia din Bârlad,
                        Şade tânăr domnul Vlad –
                        Sub căciula-i ţărănească
                        Pe-a lui umeri plete cad.
 
                        Astfel şade trist şi rece
                        La ospăţul luminat
                        Din domnescul lui palat,
                        Cu priviri crunte şi rece,
                        Cu-ochiul negru înfundat.
 
                        Faţa palidă şi tristă,
                        Manta-i neagră pe-umeri tari,
                        Faţa spână, ochii mari –
                        Astfel trece în revistă
                        Pe boierii lui cei mari.
 
                        Ici bătrâni ca iarna albă,
                        Munţi cu fruntea de arginţi,
                        Şoptesc dulce şi cuminţi –
                        Colo tinereţea dalbă
                        Cu râs mult şi fără minţi.
 
                        Femei palide, frumoase,
                        Feţe blânde, ochi de foc,
                        Ce în gene li se joc
                        Şi-a lor raze luminoase
                        Printre cale-şi cată loc.
 
                        Sala-i mare, strălucită,
                        Masa-i albă, oaspeţi mulţi,
                        Vorbe dulci să tot asculţi,
                        Chiar lumina-i îndrăgită
                        De ochi lucii, de ochi mulţi.
