                        Din Berlin la Potsdam merge
                        Drum de fier, precum se ştie.
                        Dară nu se ştie încă
                        C-am luat bilet de-a trie,
 
                        C-am plecat de dimineaţă
                        Cu un taler şi doi groşi…
                        Şi de gât cu blonda Milly,
                        C-ochi albaştri, buze roşi.
 
                        Zice Brahma, tata Brahma,
                        Cum că lumea asta nu e
                        Decât arderea-unei jertfe
                        Într-o vecinică căţuie.
 
                        Am aprins şi eu luleaua
                        Şi jertfesc lui tata Brahma,
                        Lângă mine-un şip cu Kümmel!
                        Ş-o bucată de păstramă.
 
                        Zice Darwin, tata Darwin,
                        Cum că omul e-o maimuţă –
                        Am picior de maimuţoi,
                        Milly-nsă de pisicuţă.
 
                        Şi mă urc în tren cu grabă
                        Cu o foame de balaur,
                        Între dinţi o pipă lungă,
                        Subsuori pe Schopenhauer.
 
                        Ş-acum şuieră maşina.
                        Fumul pipei lin miroasă,
                        Sticla Kümmel mă invită,
                        Milly-mi râde. – Ce-mi mai pasă!
