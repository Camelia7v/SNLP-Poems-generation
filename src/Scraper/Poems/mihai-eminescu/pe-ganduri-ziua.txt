                        Pe gânduri ziua, noaptea în veghere,
                        Astfel viaţa-mi tot în chinuri trece –
                        Va vrea natura oare să se plece
                        La ruga mea – să-mi dea ce i-oi cere?
 
                        Nimic nu-i cer decât mormântul rece,
                        Repaos lung la lunga mea durere –
                        Decât să port iubirea-mi în tăcere,
                        Mai bine ochiu-mi moartea să mi-l sece.
 
                        Căci lumea e locaşul pătimirii:
                        Un chin e valu-i, iară gândul spuma,
                        Dureri ascunse farmecele firii.
 
                        O dată te-am văzut – o clipă numai –
                        Şi am simţit amarul omenirii…
                        Ce-am folosit că-l ştiu şi eu acuma?
