                        Vezi tu vulturul falnic, o! scumpa mea iubită,
                        Cum saltă, se ridică şi zboară către nori?
                        Aşa sufletu-mi vesel în faţa ta slăvită
                        Se-nalţă către ceruri, plutind în dulci fiori.
 
                        Vezi printr-a nopţii stele ce rază luminoasă
                        Revarsă-n a sa cale luceafărul ceresc?
                        Aşa când vii, iubito, cu inima voioasă,
                        De gingaşă simţire aşa ochii-mi lucesc!
 
                        Auzi tu glasul tainic ce cântă-n miez de noapte
                        Şi prin văzduh pluteşte cu-a florilor miros?
                        Aşa răsună-n mine melodioase şoapte
                        Când sufletu-mi te simte, îngerul meu frumos!
 
                        Căci vulturului cerul a dat aripi’ să zboare,
                        Şi stelelor lumină, şi nopţilor suspin,
                        Iar ţie ţi-a dat farmec, plăceri încântătoare.
                        Şi mie mi-a dat suflet ca ţie să-l închin!
 
