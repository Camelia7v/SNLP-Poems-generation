                        Tăceţi! Cearta amuţească – E-o oră grea şi mare,
                        Aripile ei negre în ceruri se întind,
                        Astfel lumea-amuţeşte la-ntunecări solare,
                        Astfel marea-amuţeşte, vulcane când s-aprind;
                        Când prin a vieţii visuri – oştiri de nori – apare
                        A morţii umbră slabă cu coasa de argint
                        Tăceţi! Cum tace-n spaimă a Nordului popor
                        Când evul asfinţeşte şi dumnezeii mor.
 
                        Aduceţi-vă aminte de-acele nalte poze
                        De frunţile-n lumină a vechilor profeţi;
                        Pe un pustiu de piatră, pe cer d-azur şi roze
                        Trecu un stâlp de flăcări ce lumina măreţ
                        Şi-n fruntea unui popor – pierdut în chin – e Moise,
                        Şi sufletul lui mare, adânc şi îndrăzneţ,
                        Prevede că în sânul pierdutului popor
                        E viitorul lumii ş-al ei mântuitor.
 
                        El n-a văzut pământul promisiunii divine,
                        Viaţa lui se stinse în munţii slabi şi suri,
                        Corpul i-l poartă-ntregul pustiu fără de fine,
                        O gintă-ntreagă poartă a lui învăţături.
                        Ca înmormântată-n secole, cenuşa lui rămâne,
                        Dar spiritu-i sfărmă înalţii, vechii muri
                        De Iericho – şi-n gându-i şi-n biblia lui scrisă
                        Viaţa-ntreagă mare unui popor e-nchisă.
 
                        Astfel în noaptea noastră pierdută şi amară,
                        Un glas de deşteptare adânc a răsunat,
                        O stea a rupt puternic eclipsa cea solară,
                        Un stâlp pin chinuire un drum ne-a arătat,
                        O arpă de aramă cu coarda temerară
                        Trezi-n sufletul nostru simţire de bărbat:
                        Ca glasul Providenţei din stinsele decade,
                        Astfel s-auzi glasu-ţi, bătrâne Eliade!
 
                        O, limba lui! îmi pare c-aud cum ea răsună
                        În aspra ei mânie, zidind nor peste nor,
                        Din ştearsa, ne-nţeleasa a istoriei ruină
                        A descifrat al ginţii puternic viitor.
                        El trece peste timpuri pe valuri cum furtuna,
                        Valuri cari în ceartă se scutură şi mor.
                        Os magna sonaturum! Idei c-ale lui Crist
                        În limba inspirată unui evanghelist.
 
                        Inima lui cea mare menită fu de soartă
                        Să nască-ntr-un timp rece, căzut, degenerat,
                        Dacă în fundul negru, adânc din marea moartă,
                        Cu-ape de plumb, cu valuri greoaie-n a ei pat,
                        Vulcan puternic, care cutremur în el poartă,
                        Cu razele-i de flăcări ar fi acufundat,
                        Pân-ce deodată mândre, gândirile-i irump
                        Pin undele greoaie, pin apele de plumb.
