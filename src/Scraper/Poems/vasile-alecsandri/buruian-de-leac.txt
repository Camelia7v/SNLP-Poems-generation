                        Aoleo! mamă Ileană!
                        Cată-mi vreo buruiană
                        Şi cu mine-ţi fă pomană.
                        Mergi în câmp de-alege un smoc
                        Tot de mac şi busuioc,
                        Să-mi stingi inima de foc.
                        C-a fi azi o săptămână,
                        Am văzut pe la fântână
                        O puicuţă de română,
                        Şi de-atunci dorul mă frânge,
                        Soarele din cer mi-l stinge,
                        Şi la groapă mă împinge.
                        Dragostele tinerele
                        Nu se fac din viorele,
                        Ci din buze subţirele.
                        Blestemat să fie locul
                        Unde mi s-a aprins focul
                        De-mi tot plâng acum norocul.
                        Blestemat să fie ceasul
                        Când i-am urmărit eu pasul
                        Şi i-am auzit eu glasul.
                        Cu pasul m-a rătăcit,
                        Cu glasul m-a ameţit;
                        Liniştea mi-am prăpădit!
 
