                        I
 
                        Dragoş, mândru ca un soare,
                        A plecat la vânătoare.
                        Ghioaga şi săgeata lui
                        Fac pustiul codrului!
                        Cerbul moare, urşii pier
                        Şi vulturii cad din cer…
                        Iată că-ntr-o dumbrăvioară
                        El zăreşte-o căprioară,
                        Fiară blândă de la munte,
                        Cu steluţă albă-n frunte
                        Şi corniţe subţirele
                        Şi copite sprintenele.
                        Căprioara cum îl simte
                        Lasă locurile strâmte,
                        Fuge, saltă, zboară, piere,
                        Ca un vis, ca o părere;
                        Iară Dragoş înfocat
                        O goneşte neîncetat.
                        Zi de vară cât de lungă,
                        Vânătorul o alungă,
                        Ş-amândoi se pierd de vii
                        În codri mereu pustii!
 
                        II
 
                        Iată, mări, că deodată
                        O poiană se arată,
                        Înverzită, înflorită
                        Şi de lume tăinuită.
                        Iar pe iarbă-n poieniţă
                        Cântă-o albă copiliţă,
                        Cu ochi dulci, dezmierdători
                        Şi cu sânul plin de flori.
                        Căprioara, cât o vede,
                        Zboară vesel, se repede
                        Şi îi cade la picioare
                        Pe-un covor de lăcrimioare.
                        Cât viteazul o zăreşte,
                        Pe loc stă şi se uimeşte!
                        Uită blânda căprioară
                        Şi săgeata ce omoară!
                        Uită draga vânătoare,
                        Uită lumea de sub soare!
 
                        III
 
                        „Copiliţă! zice el
                        Rezemat de-un stejărel.
                        Eşti tu zâna ăstui plai,
                        Sau o floare de la rai?”
                        „Dragoş, Dragoş, frăţioare,
                        Nu sunt zână, nu sunt floare,
                        Dar am suflet fecioresc
                        Şi Moldova mă numesc.
                        Mult e mult de când te-aştept
                        Să-mi alin dorul din piept,
                        Că de Domnul sunt menită
                        Ca să fiu a ta ursită!”
                        „O, Moldovo încântătoare,
                        Gingaşă fărmecătoare!
                        Iată, arcu-mi vitejesc
                        Lângă tine-l răsădesc,
                        Ca să deie până-n zori
                        Crengi cu frunze şi cu flori,
                        Şi cu-acele crengi frumoase
                        Să-mpletim cununi voioase,
                        Una ţie, una mie,
                        Pentru-a noastră cununie!”
 
                        IV
 
                        A doua zi ei plecară
                        Şi prin codri apucară,
                        Amândoi îmbrăţişaţi,
                        Cu flori mândre-ncununaţi.
                        Dealuri multe ei suiră,
                        Multe dealuri coborâră,
                        Până-n valea ce-nverzită,
                        De-un râu luciu răcorită.
                        Copiliţa-nveselea
                        Şi din gură-aşa grăia:
                        „Dragoş, Dragoş, frăţioare,
                        Lasă ochii tăi să zboare
                        Peste dealuri şi câmpii
                        Păscute de herghelii,
                        Peste văi, peste grădini
                        Unde zbor mii de albini,
                        Peste ape curgătoare
                        Şi dumbrăvi răsunătoare.
                        Cât pământ tu vei vedea,
                        E cuprins de zestrea mea!
                        Ş-acea dalbă de moşie
                        Toată-n veci a ta să fie,
                        Ca să fie-n veci scăpată
                        De o fiară-nfricoşată,
                        De un zimbru fioros
                        Care-o calcă-n sus şi-n jos.”
 
                        V
 
                        Bine vorba nu sfârşea,
                        Din râu iată că ieşea
                        Zimbrul aprig ca un zmeu,
                        Cu lungi coame ca de leu,
                        Şi cu coarne oţelite,
                        Şi cu aripi la copite.
                        Fiara cruntă şi turbată
                        Pleca fruntea lui cea lată
                        Şi sărind, mugind, da zor
                        Peste mândrul vânător.
                        Iară Dragoş s-aţintea
                        Şi, cel zimbru cum venea,
                        Ghioaga-n frunte-i arunca,
                        Fruntea-n două-i despica!
                        Apoi capul îi tăia,
                        Într-o lance îl punea
                        Şi pleca în veselie
                        Pe frumoasa lui moşie,
                        De păgâni să o ferească
                        Şi ca domn să o domnească!
 
