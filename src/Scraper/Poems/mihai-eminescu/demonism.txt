                        O raclă mare-i lumea. Stelele-s cuie
                        Bătute-n ea şi soarele-i fereastra
                        La temniţa vieţii. Prin el trece
                        Lumina frântă numai dintr-o lume
                        Unde-n loc de aer e un aur,
                        Topit şi transparent, mirositor
                        Şi cald. Câmpii albastre se întind,
                        A cerurilor câmpuri potolind
                        Vânăta lor dulceaţă sub suflarea
                        Acelui aer aurit.
                        Acolo stă la masa lungă, albă,
                        Bătrânul zeu cu barba de ninsoare
                        Şi din păhare nalte bea auroră
                        Cu spume de nori albi. Şi îngeri dulci
                        În haine de argint, frunţi ca ninsoarea,
                        Cu ochi albaştri cari lin lucesc
                        Şi-ntunecat în lumea cea solară,
                        Cu sânuri dulci, ca marmura de netezi,
                        Îi mângâi barba lungă, – şi reazim capul
                        De umerii bătrâni cuprinşi de plete.
                        Şi colţuroasa-i roşie coroană,
                        De fulger împietrit, luceşte-n aer
                        Sălbatec. Iar un înger… cel mai blând,
                        Îngenuncheat l-a lui picioare cântă
                        Pe arfa sa şi aerul roşeşte
                        De voluptatea cântecului său…
                        Nu credeţi cum că luna-i lună. Este
                        Fereastra cărei ziua-i zicem soare.
                        Când îngeri cântă de asupra raclei
                        În lumea cerurilor – ele-albesc.
                        Şi nu mai pătrund raze aurite
                        Prin vechi oblon – ci raze de argint
                        Şi pe pământ ajung ţăndări duioase
                        Din cântecul frumos – dar numai ţăndări…
                        Ici în sicriu, sub cel capac albastru
                        Şi ţintuit şi ferecat cu stele,
                        Noi viermuim în mase în cadavrul
                        Cel negru de vechime şi uscat
                        Al vechiului pământ care ne naşte –
                        Certându-ne-ntre noi, fiinţi ciudate,
                        Greţoase în deşertăciunea lor.
                        Este un ce măreţ în firea noastră,
                        Dar acel ceva nu din noi răsare,
                        O moştenim de la Titanul mort,
                        De la pământ, în care ne nutrim.
                        În moartea lui e ceva sfânt şi mare,
                        E o gândire-adâncă şi-ndrăzneaţă
                        Pentru ce el fu condamnat la moarte.
                        Viaţa noastră e o ironie,
                        Minciuna-i rădăcina ei. Dorinţa
                        De-a fi şi de-a avea singur tot ce este
                        Principiul e de înflorire a ei.
                        În van pământul mort ne-nspiră câteodată
                        Din sântul suc al stinsei sale vieţi
                        Gândiri de-o nobilă, naltă răscoală:
                        Întoarcerea la fire şi dreptate.
                        Noi nu-l pricepem… o-ncercăm adese
                        Dar n-o putem. Făcuţi suntem
                        După asemănarea-acelui mare
                        Puternic egoist, carele singur
                        Îmbrăcat în mărirea-i solitară
                        Ridică-n cer înnourata-i frunte.
                        În van voim a reintra-n natură,
                        În van voim a scutura din suflet
                        Dorinţa de mărire şi putere,
                        Dorinţa de a fi ca el în lume:
                        Unici. Şi această dorinţă,
                        Temei la state, naţiuni şi cauza
                        Războaielor cumplite care sunt
                        Paşii istoriei, acest e… răul.
                        Să nu ne înşelăm. Impulsul prim
                        La orice gând, la orişice voinţă,
                        La orice faptă-i răul. însă
                        Atuncea când ne naştem, răsăriţi
                        Abia din carnea vechiului Titan,
                        Noi suntem buni – până suntem copii.
                        O binefacere ne dă pământul,
                        Nepreţuită-n duioşia ei,
                        El ne permite ca să ne întoarcem
                        Dup-o viaţă vană, zgomotoasă,
                        În sânul lui – în sânul lui şi-al păcii.
                        El ne-a şi pus, bătrân-duiosul tată,
                        Adânc în suflet o dorinţă dulce
                        Şi de-ntrebăm aceast-enigmă scumpă
                        Ce însemnează şi dacă voim
                        A o pricepe, ea răspunde: pace.
                        Da! pace căutăm fără s-o ştim.
                        Ce n-o luăm de la-nceput? De ce
                        O căutăm în luptă? Căci în lupte
                        Nu e decât victorie pe de o parte,
                        Cădere pe de alta – nedreptate.
                        Şi din viaţa noastră, întemeiată
                        Pe rău şi pe nedrept şi pe minciună,
                        Şi din ştiinţa morţii – a renturnării
                        În corpul mort, din care am ieşit,
                        Se naşte veşnica nefericire.
 
                        Suntem copii – etern nefericiţi.
                        Dar în zădar, căci suntem după chipul
                        Şi asemănarea lui. Noi suntem răi
                        Fără de a avea puterea lui. Răi putem fi
                        Mai ca şi el – dară din neputinţă
                        Se naşte ironia vieţii noastre.
                        În van Titanul mort, ce ne-a născut
                        Binele ni-l voieşte; în zădar
                        Cearcă-a vorbi cu noi în cugetări
                        Strălucitoare, varii, -mbălsămate,
                        În flori, în râuri, în glasul naturii
                        Ce-i glasul lui, consilii vrea a da.
                        În van. Viaţa, sufletul, raţiunea
                        – Scânteia care o numim divină –
                        Ne face a ne înşela asupra firii
                        Şi-a nu o înţelege…
                        O, demon, demon! Abia-acum pricep
                        De ce-ai urcat adâncurile tale
                        Contra nălţimilor cereşti;
                        El a fost rău şi fiindcă răul
                        Puterea are de-a învinge… învinse.
                        Tu ai fost drept, de-aceea ai căzut.
                        Tu ai voit s-aduci dreptate-n lume:
                        El e monarc şi nu vrea a cunoaşte
                        Decât voinţa-şi proprie şi-aceea
                        E rea. Tu ai crezut, o, demon,
                        Că în dreptate e putere. – Nu,
                        Dreptatea nu-i nimic făr-de putere.
                        Cătat-ai aliaţi între titanii
                        Ce brăzdau caosu-n a lor răscoală,
                        Ai înzestrat pământul cu gândiri,
                        L-ai înarmat cu argumente mari
                        Contra lui Ormuz.
                        Şi el ca tine a devenit rebel,
                        Se zvârcoli spre ceruri spre-a le sparge,
                        Mişcând aripile-i de munţi de piatră,
                        Puterea sa cumplită – contra Lui.
                        Dar deturnat el recăzu în caos –
                        Cadavru viu, l-înveli într-o raclă
                        Albastră.
                        Titan bătrân, cu aspru păr de codri,
                        Plânge în veci pe creţii feţii sale
                        Fluvii de lacrimi. De-aceea-i ca mort;
                        Uscat… stors de dureri este adâncu-i –
                        Şi de dureri a devenit granit.
                        A lui gândiri încremeniră reci
                        În fruntea sa de stânci şi deveniră:
                        Rozele dulci rubine; foile,
                        Smaralde, iară crinii,
                        Diamante. Sângele său
                        Se prefăcu în aur, iară muşchii
                        Se prefăcură în argint şi fier.
                        Din carnea-i putrezită, din noroi
                        S-au născut viermii negrului cadavru:
                        Oamenii.
                        Spre a-l batjocori până şi-n moarte
                        Ne-am născut noi, după ordin divin,
                        Făcuţi ca să-şi petreacă Dumnezeul
                        Bătrân cu comica-ne neputinţă,
                        Să râdă-n tunet de deşertăciunea
                        Viermilor cruzi, ce se aseamănă cu el,
                        Să poată zice-n cruntă ironie:
                        Pământ rebel, iată copiii tăi!
