                        Frunză verde salbă moale,
                        Adus-a un nor în poale
                        Boala cea mai rea din boale!
                        Noru-n ţară s-a lăsat,
                        Peste oameni a plouat,
                        N-a plouat ploaie curată,
                        Dar cu ciumă-amestecată!
                        Unde-ajunge picătura,
                        Se închid ochii şi gura,
                        Ochii să nu mai privească,
                        Gura să nu mai grăiască!
                        Plină-i ţara, mult e plină
                        De scaieţi de mărăcină;
                        Unde-s tufe prin potici
                        Sunt morminte de voinici,
                        Unde-s tufele mai dese,
                        Morminte de jupânese,
                        Unde-s tufele mai rari,
                        Morminte de fete mari,
                        Unde-s tufele mai vii,
                        Tot morminte de copii.
                        Frunză verde porumbică
                        Stă voinicul la potică.
                        Ciuma rea îi iese-n cale,
                        Voinicul zice cu jale:
                        „Na-ţi calul cu armele
                        Şi-mi lasă tu zilele.”
                        Ea-i răspunde: „Dragul meu!
                        Cal şi arme nu voi eu,
                        Dar pe tine chiar te vreau”.
                        Frunză verde garofiţă,
                        Trece-n câmp o copiliţă
                        Cum e crinul înflorit,
                        Cum e bună de iubit.
                        Baba Ciuma cea păgână
                        Mi-o apucă strâns de mână.
                        Copiliţa-i zice: „Ciumă!
                        Nu-mi fii ciumă şi-mi fii mumă!
                        Na-ţi salba cu florile
                        Şi-mi lasă tu zilele.”
                        Ea-i răspunde: „Drăguliţă!
                        Am o neagră sălbuliţă
                        De cercat la gâtul tău,
                        Care nu te-a prinde rău.”
 
                        Frunză verde toporaş,
 
                        Iat-un dulce copilaş
                        Care alungă-un fluturaş.
                        Unu-aleargă, unul zboară:
                        Ciuma-i prinde şi-i omoară!
 
                        Frunză verde poamă acră,
 
                        Iată-o babă, iată-o soacră
                        Cum o vede Ciuma-ndată
                        Dă la fugă spăimântată,
                        Culegând în calea ei
                        Pruncuşorii mititei,
                        Nevăstuice tinerele,
                        Copiliţe gingăşele,
                        Fecioraşi cu mintea crudă
                        Şi bărbaţi voinici la trudă.
                        Ducă-s-ar în pribegie!
                        Ducă-s-ar în cea pustie,
                        Îndărăt să nu mai vie!
 
