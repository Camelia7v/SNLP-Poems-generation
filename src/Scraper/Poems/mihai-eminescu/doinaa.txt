                        Ce stă vântul să tot bată
                        Prin frunza de tei uscată,
                        Şi frângându-i ramurile
                        Să lovească geamurile?
                        Iară tu de ce suspini
                        Când priveşti peste grădini?
                        Nu mai sta de tot ofta
                        Şi în gând nu mă mustra:
                        Că atunci te voi uita
                        Când nu s-or mai arăta
                        Lângă mare râurile,
                        Lângă drum pustiurile,
                        Luna şi cu soarele
                        Şi-n codru izvoarele.
                        Vei avea de suspinat,
                        Când vei şti că te-am uitat,
                        Când vei sta ca să mă-ngropi
                        Pe cărarea dintre plopi,
                        Ş-atunci vântul o să bată
                        Prin frunza de tei uscată,
                        Scuturând-o, risipind-o,
                        De ţi s-o urî privind-o.
