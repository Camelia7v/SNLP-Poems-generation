                        Aducând cântări mulţime
                        Şi mai bune şi mai rele,
                        Mă întreb cu îndoială
                        Cine caută la ele?
 
                        Cată cei ce noaptea, ziua
                        Îşi muncesc sărmana minte –
                        Plebea multe ştiutoare
                        Pentru pâine, pentru linte?
 
                        Sau cei ce păzesc cântarul
                        A dreptăţii, dragă Doamne,
                        Ce la domni sărută mâna
                        Ş-altceva încă la doamne?
 
                        Sau acei care-şi pun osul
                        Carul statului de-l mişcă?
                        Ah, prea ştii mai dinainte
                        Tot ce-i doare şi ce-i pişcă.
 
                        Eu nu pot să le dau lefuri,
                        Nici onoruri, nici pensiune.
                        Nu-s în stare nici să judec
                        Merite pentru naţiune.
 
                        Toţi acei ce-n astă lume
                        Vor ceva… mă lese-n pace,
                        Eu nu voi nimic, nimica,
                        Decât pace, pace, pace.
 
                        Şi de-or trece pe-aste şiruri
                        Ochii cei cuminţi de fată
                        Sau a junelui privire
                        De visare îngrecată,
 
                        De vor trece într-o viaţă
                        Doruri multe-ndefinite:
                        Or privi sub flori albastre
                        Aste pagine citite
 
                        Şi dureri scânteietoare
                        Şi tablouri înfocate
                        Vor pătrunde tremurânde
                        Aste suflete curate.
 
                        Da, la voi se-ndreaptă cartea-mi,
                        La voi inimi cu aripe.
                        Ah! lăsaţi ca să vă ducă
                        Pe-altă lume-n două clipe.
