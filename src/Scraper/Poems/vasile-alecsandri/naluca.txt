                        Frunză verde alunică!
                        Mircea suie pe potică
                        Şi-ntâlneşte o fetică
                        Ce purta cofiţă-n mână
                        Cu apă de la fântână:
                        „Copiliţă, stai să beau,
                        Răcori-te-ar Dumnezeu!”
                        „Ba, bădiţă, ba, nu vreau,
                        Că mă tem de dragul meu,
                        El mi-a zis să mă feresc
                        De străini ce-i întâlnesc,
                        Că de apă nu le-i sete,
                        Ci de sărutări de fete.”
                        Nu te teme, fata mea,
                        Că el de s-a mânia
                        Cu baltagul l-oi lovi,
                        Cu pământ l-oi înveli.
                        „Mergi în valea cu sulcină,
                        Că-i găsi o cofă plină
                        Scoasă chiar cu mâna mea,
                        Descalecă şi o bea,
                        Bea-o toată dacă-i vrea,
                        Da-ţi fă cruce mai întâi
                        Şi suflă pe faţa ei
                        Să nu fie descântată
                        De baba cea blestemată,
                        Să nu aibă vreo nălucă,
                        În pustiu ducă-s-ar, ducă!
                        Mircea-n vale se ducea,
                        Dar el cruce nu-şi făcea,
                        Peste apă nu sufla,
                        Ci la ea năvală da.
                        Înghiţea, bietul, o dată
                        Şi-l lovea dorul de fată.
                        Înghiţea de două ori
                        Şi-l apucau reci fiori.
                        Înghiţea iar de trei ori
                        Şi cădea mort între flori!
 
