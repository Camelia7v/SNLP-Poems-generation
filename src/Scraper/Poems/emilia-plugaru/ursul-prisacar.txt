                        Moş Martin, un urs bătrân
                        Supărat şi mornăit,
                        După miere la prisacă,
                        Hopa, hop – iar a venit.
 
                        Albinuţele îndată
                        Toate l-au înconjurat.
                        Ce de-a ace, ce de-a ace
                        Moşulică a-nhăţat.
 
                        – Morr, morr, morr, mie de ace
                        Nu mi-e frică nici un pic.
                        Daţi-mi miere şi mă duc,
                        Şi nici stupul nu vi-l stric.
 
                        Ba din contra, dacă vreţi
                        Chiar vi-l dreg, că e stricat.
                        Nu vreau multă miere dulce,
                        Doar un pic şi am plecat.
 
                        Iar când în grădina mea,
                        Mure, fragi şi căpşunele
                        Vor da floare – voi veţi strânge
                        Tot nectarul de pe ele…
 
                        Albinuţele-i dau miere
                        Când aud de flori, nectar…
                        Şi de-atunci un urs bătrân
                        La prisacă-i… prisăcar.
