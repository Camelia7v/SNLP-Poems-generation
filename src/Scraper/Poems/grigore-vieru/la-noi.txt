Lui Andrei Galben
E pace, da! Ci nu ştiu
Cât va luci-n fereastră,
De-aceea-s trist, când, Doamne,
Mă uit la spada noastră;
Când văd crescând pe dânsa
Rugina, muşchiul verde,
Osânza trădătoare
Cea care ne va pierde!
În dreptul nume-al Ţării
Mă mut din asta bahnă,
Dar şi în El e numai
Pustiu şi frig, şi mahnă.
Unde să fugi când, Doamne,
Chiar numele Tău mare
E strâmt pentru atâta
Durere şi-ntristare?
E pace, da! Ci nu ştiu
De e şi pacea noastră
Când numai nenorocul
Ne bate în fereastră!
* * *
Preasfinţitului
 Casian Gălăţeanu
Îmi întind braţele
Spre tine, Doamne,
Şi mă ating
De faţa Patriei mele.
Doamne care mă-nveţi
Numai lucruri frumoase
Şi zici: „Nu mânia
Dobitocul din om
Că va trebui să te lupţi
Cu doi deodată.”
* * *
Preacucernicului părinte
 Constantin Galeriu
Părinte,
Eu nu ştiu dacă viaţa
M-a îndrăgit.
Şi nu ştiu dacă moartea
Mă urăşte.
Dar caldă –
Asta o ştiu –
Va trebui să fie crucea
Pe care ochii voi închide.
Caldă, Părinte, de sângele meu.
Binecuvântează-mă.
