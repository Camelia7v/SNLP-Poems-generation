                        Iubita mea, te simt aşa departe…
                        Mi-ai pus pe frunte mâinile subţiri, –
                        Dar, ca un zid puternic, ne desparte
                        O pânză de cernite amintiri.
 
                        Fiinţa mea întreagă când te cere,
                        Tu stai visând, nici ochii nu ţi-i mişti, –
                        Şi câte taine pline de durere
                        Se pierd în noaptea ochilor tăi trişti!
 
                        Eu chem osânda care mă omoară, –
                        Sălbatic vântul patimii să bată, –
                        Eu cer icoana ta de-odinioară,
                        Pe care n-am văzut-o niciodată.
 
                        O, cum aş vrea durerea să mi-o-nşele!
                        Atâtea nopţi pustii am adorat-o,
                        I-am dat şi jertfa tinereţii mele
                        Zâmbind… Tu numai inima mi-ai dat-o.
 
                        Mi-ai dat-o! Floare gingaşă de munte
                        Ce stă deasupra unui larg abis…
                        (Şi chiar acum, când mă săruţi pe frunte,
                        Tu mă săruţi cum se sărută-n vis!)
 
                        Căci sufletul, ca tristele ruine,
                        Păstrează-n el lumina altor vremuri, –
                        Şi când o rază-ajunge pân’ la mine
                        Atunci te simt, iubita mea, cum tremuri:
 
                        Ea luminează-n tine, fără veste,
                        Prăpastia trecutului întreg…
                        Şi-atunci duioasa inimii poveste
                        Eu o ascult, – dar n-o mai înţeleg.
 
                        De-aceea-n sara asta mi-e totuna,
                        Sporeşte-mi iar durerea sau alin-o,
                        Te-ntreb, – pierdută pentru totdeauna: –
                        De unde vii şi cine eşti, străino?…
