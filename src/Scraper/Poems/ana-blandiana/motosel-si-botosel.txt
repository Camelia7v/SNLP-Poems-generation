                        Motoşel şi Botoşel
                        Erau doi pisoi la fel.
 
                        Nu-i recunoşteai decât
                        După-o dungă de pe gât,
 
                        Iar alteori, mai degrabă,
                        După-o pată de pe-o labă.
 
                        Botoşel avea în plus
                        Pata jos, şi dunga sus.
 
                        Când voia să se prezinte,
                        Scotea laba înainte,
 
                        Iar când ieşea la raport,
                        Dădea laba paşaport.
 
                        Numai când făcea vreun rău
                        Era leit frate-său.
 
                        Când vreo boacănă făcea,
                        Nimeni nu-l deosebea:
 
                        Cu labă şi gât pitite,
                        Torcea fără să ezite
 
                        Şi suav, cu glas înalt,
                        Se jura că-i celălalt,
 
                        Pe când bietul Motoşel
                        Lua bătaie pentru el.
