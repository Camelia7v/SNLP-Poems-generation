                        Racul, peştele şi-o broască,
                        Trebuind să locuiască
                        În borcanul cel rotund,
                        Într-o zi s-au adunat
                        Pe nisipul de la fund
                        Care nu s-a tulburat.
 
                        Lumea lor era închisă
                        Ca un sâmbure-n caisă.
                        S-au gândit că rost nu are
                        Să se joace fiecare
                        Singur în borcanul mare.
 
                        Racul, peştele şi-o broască
                        S-au gândit în mintea lor
                        C-ar fi bine şi uşor
                        Să se împrietenească.
 
                        Dar un peşte
                        Nu vorbeşte
                        Cu-o broscuţă
                        Cam prostuţă
                        Şi c-un rac
                        Foarte posac!
                        Şi atunci, ce să le fac?
                        Stau tot singuri şi tot tac.
 
                        Iată că, întâmplător,
                        Tocmai lângă geamul lor,
                        Un motan veni torcând,
                        Miorlăind şi croşetând.
 
                        Se-aşeză frumos în coadă
                        Închizând puţin, cum ştii,
                        Ochii lui portocalii.
                        Ore-ntregi stătu să vadă
 
                        Cum plutesc şi cum înoată,
                        Cum se învârtesc în roată,
                        Cum din guri baloane scapă
                        Printre florile de apă.
 
                        Stând astfel, acest motan
                        Vru să-i lângă; şi a lins
                        Sticla marelui borcan.
                        Mai târziu, privind duios,
                        Vru să ştie cum miros;
                        Şi, de somn aproape-nvins,
                        A căscat şi s-a întins.
 
                        – Vai, dar e periculos!
                        Se gândiră înotând
                        Care mai de care-n jos.
                        Pentru că, motanul blând,
                        Cum se întindea căscând,
                        Se vedea, din lumea lor,
                        Tigru înfiorător.
