                        O, de-ai şti cum şoapta ta divină
                        Deschide-al visurilor labirint,
                        Că ce văd eu în privirea-ţi senină
                        N-a văzut nimeni, nimeni pe pământ.
                        E-atâta scris ş-atât nu-i scris în sine,
                        Încât ar trebui un trai de sfânt
                        Ca să-nţeleagă şoapta ta surprinsă,
                        Privirea ta cea dulce şi aprinsă.
 
                        Şi de-ar pricepe-o… ştii tu ce ar zice
                        Acel fără de seamăn muritori?
                        Ţi-ar împleti cununi de aurite spice?
                        Ghirlănzi de stele mestecate-n flori?
                        Ar tremura de vorba ce i-ai zice,
                        S-ar bucura de-amor şi iar de-amor?…
                        Ce-ar zice e… o ştiu – şi eu ţi-o zic:
                        Privind în ochii-ţi n-ar zice nimic.
 
                        Căci ce-i de zis, văzându-te pe tine,
                        Ce e de zis la frumuseţea ta!
                        Să-şi smulgă părul când gândeşte-n sine
                        Că nu-i pe lume faţă ca a ta,
                        Priviri c-a tale-albastre şi senine,
                        Sân ca al tău de alb – o caldă nea –
                        Umeri c-ai tăi de vergină zăpadă,
                        De aur bucle-aşa frumos să şadă.
 
                        O, lasă-mă să mângâi a ta frunte,
                        Să plec pe sânu-ţi capu-mi obosit.
