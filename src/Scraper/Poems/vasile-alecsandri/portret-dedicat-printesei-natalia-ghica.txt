                        Plăcută, simţitoare, în toate graţioasă,
                        Eşti dulce ca seninul de zi primăvăroasă,
                        Şi ochiul ce oglindă cu drag fiinţa ta
                        Nimic în astă lume nu-l poate întrista.
                        Tot sufletul ferice s-apropie de tine,
                        Ca de-o sperare vie, ca de un ceresc bine
                        Şi nu mai vrea să zboare simţind că a găsit
                        În sufletul tău gingaş un frăţior iubit.
                        Ai farmecul puternic ce aprinde-n omenire
                        Avântul de mari fapte, dorinţe de nemurire.
                        Tu poţi să dai c-un zâmbet, cu-n singur sărutat,
                        O patrie iubită la tristul exilat.
                        Oricine te zăreşte e mulţumit de viaţă
                        Că-ţi râde veselia ş-amorul dulce-n faţă.
                        Eşti cea mai drăgălaşă minune cu-ochii vii.
                        Eşti cea mai adorată… Şi numai tu n-o ştii!
 
