                        Trece vara cea-nflorită,
                        Trece vara cea iubită,
 
                        Şi cu dânsa-n altă lume
                        Se duc florile din lume,
 
                        Se duc toate-n pribegie…
                        Rămâne ţara pustie!
 
                        Numai două nu se duc,
                        Nici se duc, nici se usuc.
 
                        Una-i floare de zăpadă,
                        Una-i floare de livadă,
 
                        Una-i floarea crinilor,
                        Un-a trandafirilor;
 
                        Şi amândouă-s răsădite,
                        Şi amândouă-s înflorite,
 
                        Una-n câmpul raiului,
                        Alta-n cuibul graiului!
 
                        Mândruliţo, draga mea,
                        A căzut din cer o stea
 
                        Şi mi-a zis într-un ceas rău
                        C-am să mor de dorul tău!
 
                        Şi mi-a zis într-un ceas blând
                        Că de-i face pe-al meu gând,
 
                        Să mă laşi a săruta
                        Două flori pe faţa ta,
 
                        Una-n câmpul raiului,
                        Alta-n cuibul graiului,
 
                        De murit, eu noi muri,
                        Ci cu tine m-oi iubi
 
                        Cât or creşte flori în lume
                        Şi s-or duce-n ceea lume!
 
