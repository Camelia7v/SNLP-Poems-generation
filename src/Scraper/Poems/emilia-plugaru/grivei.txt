                        Din căsuţa sa, Grivei,
                        Vede cerul înstelat.
                        E târziu şi lumea toată
                        La culcare a plecat.
 
                        Lui Grivei îi este frică
                        Să stea singur în căsuţă.
                        De-ar vrea cerul să-i trimită
                        Lângă uşă o steluţă…
 
                        Zău că nu i-ar mai fi teamă
                        Niciodată de nimic.
                        Curajos e, însă-i beznă…
                        Bezna-l sperie un pic.
 
                        Meditând, Grivei adoarme.
                        Se trezeşte – stele nu-s.
                        Oare unde, oare unde
                        Toate stelele s-au dus?
 
                        Nici n-a apucat să zică
                        Că au şi pornit să cadă
                        Stele albe cu duiumul,
                        Cu duiumul prin ogradă.
 
                        – Ninge! a strigat gânsacul
                        – Ninge, s-a trezit cocoşul.
                        – Ninge, a oftat curcanul.
                        Vom fi toţi cu nasul roşu…
