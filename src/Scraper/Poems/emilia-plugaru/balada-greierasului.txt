                        Obosită, furnicuţa
                        Vrea să doarmă, dar nu poate,
                        Cri, cri, cri – iar greieraşul
                        Cântă, scârţâie în noapte.
 
                        – Eu muncesc să fiu bogată,
                        Am un pat pufos şi moale,
                        El, c-o strună la vioară,
                        Negreşit, e-un coate-goale.
 
                        Ziua doarme, noaptea cântă,
                        Doar atât, mai mult nimic.
                        Va sfârşi cerşind pe stradă
                        Sau va îngheţa de frig.
 
                        Dacă-ar vrea la plug să tragă,
                        Tot aşa cum trag şi eu,
                        Ar avea de toate-n casă,
                        Însă cum, să dea de greu?
 
                        A trecut încă o iarnă,
                        A trecut şi primăvara,
                        Furnicuţa-n câmp munceşte,
                        Peste glie vine vara.
 
                        Vremea e la strânsul pâinii,
                        Grâu-i copt, roadă e multă,
                        Dar nu are chef de muncă
                        Furnicuţa, căci nu cântă
 
                        Greieraşul, of, sărmanul,
                        De ce nu m-a ascultat?
                        A umblat iar cu cerşitul,
                        Negreşit că a-ngheţat.
 
                        De odată, spre izvoare
                        Se aude-un scârţâit.
                        – Greieraşul? El e oare?
                        Poate-i viu, n-o fi murit?
 
                        Nu, nu este el, e altul,
                        E feciorul său mai mic,
                        Ca şi bunul său părinte
                        Cântă-n noapte: cri, cri, cri.
 
                        Fără tine, greieraşe,
                        Tristă-i viaţa şi pustie.
                        Doar c-o strună de vioară
                        Cânţi un pic – şi glia-nvie.
