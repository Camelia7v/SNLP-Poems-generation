                        Iarăşi ea!
                        Îi văd ochii şi guriţa –
                        A deschis încet portiţa
                        Şi ivită stă de-abia,
                        Zăpăcind cărarea mea.
                        Nu ştiu ce-o fi vrând portiţa,
                        Ei, dar fata ştiu ce vrea!
 
                        Dinspre drum
                        Stă deschisă larg fereastra,
                        Şi-n ea baba! Ce-i şi asta?
                        N-adormi, babo, nicidecum?
                        Parcă-mi vine acum-acum
                        Să mă duc să sparg fereastra
                        Şi pe babă s-o sugrum!
 
                        Eu mă fac,
                        Că pornesc în jos pe stradă,
                        Să-nşel baba, să mă creadă;
                        Plec şi fluier, stau şi tac –
                        Dar de unde! Baba-i drac!
                        Şi chiar dracul-gol să creadă
                        Unui biet de om sărac?
 
                        Sat pustiu!
                        Pentr-o babă-ncârligată
                        Pierzi o zi şi scapi o fată!
                        Baba-i o momâie-n grâu –
                        Las’ că-i pun eu mâna-n brâu
                        Când o prind pe punte-odată
                        O iau sus şi-o dau în râu!
