                        De trei zile-acum pe mare,
                        Navigând fără-ncetare,
                        Noi pământul l-am zărit!
                        Vântul suflă şi ne-mpinge;
                        Orizonul ne încinge
                        Ca un cerc nemărginit.
 
                        În ce parte se repede,
                        Ochiul omului nu vede
                        Decât umede câmpii.
                        Marea-i lată şi adâncă!
                        Cine ştie mâine încă
                        De-om mai fi printre cei vii?
 
                        Ziua trece, ziua scade
                        Şi pe gânduri omul cade,
                        Suspinând încetişor.
                        Noapte-aduce mii de stele,
                        Varsă-o lacrimă de dor.
 
                        Iar o păsărică vine
                        Prevestind ţărmuri vecine,
                        Liman vesel şi deschis.
                        Pe catarg ea saltă, cântă,
                        Ne uimeşte, ne încântă
                        Şi-apoi zboară ca un vis.
 
                        Într-un suflet cu simţire
                        Astfel glasul de iubire
                        Sună dulce-ncântător,
                        Şi din noaptea-ntunecată
                        Îl trezeşte de-i arată
                        Mult ferice viitor.
 
                        Astfel glasul libertăţii
                        Va suna-n ziua dreptăţii
                        Pentru biata ţara mea,
                        Şi din umbrele durerii
                        Steaua mândră-a învierii
                        Răsări-va pentru ea!
 
