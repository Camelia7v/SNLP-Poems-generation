                        De Paşti în satul vesel căsuţele-nălbite
                        Lucesc sub a lor maldure de trestii aurite
                        Pe care cocostârcii, înfipţi într-un picior,
                        Dau gâtul peste aripi, tocând din ciocul lor.
 
                        Un scrânciob mai la vale pe lângă el adună
                        Flăcăi şi fete mândre ce râd cu voie bună;
                        Şi-n sunet de vioare, de cobze şi de nai
                        Se-ntoarce hora lină, călcând pe verde plai.
 
                        Bătrâni cu feţe stinse, români cu feţe dalbe,
                        Românce cu ochi negri şi cu ştergare albe
                        Pe iarba răsărită fac praznic la un loc,
                        Iar pe-mprejur copiii se prind la luptă-n joc.
 
                        Şi scrânciobul se-ntoarce, purtând în legănare
                        Perechi îmbrăţişate cu dulce înfocare,
                        Ochiri scânteietoare şi gingaşe zâmbiri
                        Ce viu răspândesc în aer electrice luciri.
 
