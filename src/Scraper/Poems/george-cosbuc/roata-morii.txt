                        Stăteam pe gânduri, eu şi gloata.
                        La roata morii ne uitam
                        Şi de-n zadar ne frământam,
                        Că de-adevăr noi tot nu dam:
                        De ce să-nvârte roata?
 
                        – „Păi, nu-nţelegi tu româneşte?
                        – Vezi scocul?” – „Văd.” – „Şi ce-i pe scoc?”
                        – „E apă.” – „Bun! Stă apa-n loc?”
                        – „Ba vine.” – „Ei, acum cioc-poc
                        Şi roata să-nvârteşte!”
 
                        Moraru-şi scutură luleaua
                        Râzând. Avea el azi ce-avea
                        Căci alte-dăţi când ne vedea
                        În jurul morii ne făcea
                        Primire cu nuiaua.
 
                        Eram voioşi că sta s-asculte
                        Şi ne spunea ce e, ce nu-i.
                        Dar cum era puţin năprui
                        Făcea ca din cioc-pocul lui
                        Să nu-nţelegem multe.
 
                        – „Da roata carului ce face?
                        Se-nvârte?” – „Da.” – „Ba cum, ehei!
                        Se-nvârte ea de capul ei?”
                        – „Ba, când o împingi.” – „Eu ce spusei?
                        Se-nvârte aşa, şi pace.
 
                        Iar-roata ici… o împinge apa.”
                        Acum noi toţi am hohotit.
                        Morarul ăsta e smintit:
                        Când vrea să doarmă pe-odihnit,
                        El pat îşi face grapa!
 
                        Că de-ar împinge-o, ea nebuna
                        S-ar năpusti, ieşind din scoc,
                        S-ar duce pe pârău cioc-poc –
                        Dar uite, roata stă pe loc
                        Şi totuşi umblă-ntruna.
 
                        – „Ei, bat-o Dumnezeu s-o bată!
                        Dar cum să plece dac-o legi
                        De moară, mă! Nu mă-nţelegi?
                        Cu voi nu mântui zile-ntregi:
                        Ea stă, că e legată!”
 
                        Să-ţi faci acum, creştine, cruce!
                        Priveam cu spaimă la morar.
                        O legi? şi stă! Dar e-n zadar!
                        Şi roata doar o legi la car,
                        Şi ea se duce, duce!
 
                        – „Se duce roata? Bun, dar carul?
                        El stă pe loc ca mine-acum.
                        El fuge crezi? Ba nicidecum,
                        Fug numai roţile pe drum” –
                        Ei, zi: nu-i prost morarul?
 
                        Şi ne temeam să nu se bată,
                        Că prea l-am zăpăcit de tot.
                        Păi carul stă? Minciuni de-un cot!
                        Ba carul fuge ca netot
                        Cu roatele deodată!
 
                        – „Am zis că nu? Ba, fuge doară
                        Ei, fuge, vezi! ştiam şi noi.
                        De ce n-o ia la fug-apoi
                        Şi moara ta către zăvoi
                        Cu tot ce e prin moară?
 
                        Moraru-şi puse-n sân luleaua,
                        Tăcut şi grav: se pregătea
                        La sfat cu noi altfel să stea;
                        Şi ce dovadă-i trebuia
                        Mai bună ca nuiaua?
 
                        Iar ce-a urmat la ce-aş mai spune?
                        Noi n-am ajuns la nici un rost.
                        Tu zici: – „Erai, băiete, prost,
                        Şi roata pentru tine-a fost
                        A patra dimensiune!”
 
                        Şi-apoi? Eu văd şi astăzi gloata
                        Făcând aşa! Tu nu-ntâlneşti
                        Atâtea fapte omeneşti,
                        Le vezi, le-auzi, şi te cruceşti
                        De ce se-nvârte roata?
