                        În van căta-veţi ramuri de laur azi,
                        În van căta-veţi mândre simţiri în piept.
                        Toate trecură:
                        Viermele vremilor roade-n noi.
 
                        Căci nu-i iubire, ură d-asemeni nu-i
                        Şi ce rămase umbra simţirii e:
                        Murmura lumii
                        Netedă, palidă, ca şi ea.
 
                        Nu e antica furie-a lui Ahile,
                        Nu este Nestor blândul-cuvântător.
                        Aprigul Ajax
                        Ţărână-i azi, şi nimic mai mult.
 
                        Şi unde-i Roma, doamnă a lumii-ntregi,
                        Şi unde-s astăzi vechii şi marii Caesari?
                        Tibrule galben,
                        Unde e astăzi mărirea ta?
 
                        Chiar papii mândri cu trei coroane-n cap,
                        Păstori de naţii cu strâmbă cârjă-n mâni,
                        Pulbere-s astăzi.
                        Pulbere sunt chiar vii fiind.
 
                        Căci nu sărută regii piciorul lor,
                        Căci nu se-nchină lumea la glas de sfânt.
                        Semnele tainei
                        Mute rămân şi îi fac de râs.
 
                        Chiar tronul papei azi ca o scenă e
                        Şi el îşi face mutrele lui plângând.
                        Hohotul lumii
                        Lumii întregi îi răspunde-atunci.
 
                        Căci nu-i s-ardice bolţile de granit,
                        Un Michel-Angelo nu-i să facă iar
                        Ziua din urmă.
                        Templele vechie pustie rămân.
 
                        Să-nvie pânza, Rafael astăzi nu-i.
                        Nu-nvie dalta-n mâinile cele noi.
                        Moartă rămâne
                        Marmura grea sub ochiul mort.
 
                        În van căta-veţi ramuri de laur azi,
                        În van căta-veţi mândre simţiri în piept.
                        Toate trecură:
                        Viermele vremilor roade-n noi.
