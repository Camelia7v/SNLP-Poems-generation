Ascult cum toamna rece bate.
La uşa noastră iarăşi plouă
Şi eu dansez cu tine-n ploaie,
Cu braţele, cu amândouă,
 
Te strâng la piept ca pe-o comoară.
Aş vrea atât de mult să pot
Să te feresc de orice toamnă,
Să nu îmbătrânim de tot…
 
Dar toamna-şi zboară pleata-n vânt
Şi aur se aşterne jos,
Şi e lumină pe Pământ,
Şi-n jur atâta-i de frumos…
 
Să fie toamnă dacă-i toamnă…
Hai să dansăm prin frunze moi.
În suflet iar e primăvară
Chiar dacă frunzele cad roi…
