                        Prin gândurile-mi triste şi negre treci frumoasă,
                        Ca marmura de albă, în haine de argint,
                        Cu ochii mari albaştri în bolţi întunecoase
                        Şi desfăcut ţi-e părul în valuri de-aur moale…
                        Deasupra frunţii tale e-un mândru cerc de stele –
                        Astfel treci tu, copilă, făptura minţii mele,
                        Minune-a Creaţiunei, ş-o singură gândire
                        Te face ca să tremuri: o arfă pe-un mormânt.
 
                        Da, da! în viaţa-mi tristă tu treci cu-a tale stele
                        Albastre şi în zboru-ţi tu murmuri surâzând…
                        E-amor? copilărie?… Sunt versurile mele
                        Ce-ocupă a ta minte de murmurezi visând?
                        Surâzi!… Nu plânge numai la finele poemei
                        C-o arfă pe-un mormânt.
 
                        Ah! de-aş muri… tu, înger, fără să ştii vreodată
                        Că te-a iubit acela, ce zace în pământ,
                        C-un rai întreg de visuri, cerimea înstelată
                        De cugetări înalte cu dânsu-i îngropată,
                        Că acea lume-ntreagă ţie-a fost închinată –
                        Tu inocentă, albă, ai trece surâzând…
                        Doar luna-n cer atuncea s-ar îndoi în liră
                        Ş-ar suspina în noapte: o arfă pe-un mormânt!
