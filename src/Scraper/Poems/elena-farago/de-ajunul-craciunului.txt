                        Toata noaptea asta, colo-n ceruri sus,
                        Stelele lucrează fără de-ncetare,
                        Căci le-adună-n clacă steaua sfântă care
                        A-ndrumat pe vremuri Magii la Iisus.
 
                        Torc de zor în noaptea sfântului ajun
                        Câlţi de nea şi raze harnicele stele,
                        Pentru noi, copiii, torc să facă ele,
                        Funia cu trepte pentru Moş Crăciun.
 
                        Lungă cât e drumul din pământ la cer,
                        Trainică să-i ţină coşului povară,
                        Vor întinde-o-n noapte, nevăzută, scară
                        Moşului ce luptă cu-ndârjitul ger,
 
                        Ca să ne aducă iar, de colo sus,
                        Pe la toţi copiii darurile care
                        Ni le va trimite, iar, la fiecare
                        Sfânta şi duioasa mamă-a lui Iisus.
