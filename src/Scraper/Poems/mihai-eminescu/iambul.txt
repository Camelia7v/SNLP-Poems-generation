                        De mult mă lupt cătând în vers măsura,
                        Ce plină e ca toamna mierea-n faguri,
                        Ca s-o aştern frumos în lungi şiraguri,
                        Ce fără piedeci trec sunând cezura.
 
                        Ce aspru mişcă pânza de la steaguri,
                        Trezind în suflet patima şi ura –
                        Dar iar cu dulce glas îţi umple gura
                        Atunci când Amor timid trece praguri!
 
                        De l-am aflat la noi a spune n-o pot;
                        De poţi s-auzi în el al undei şopot,
                        De e al lui cu drept acest preambul –
 
                        Aceste toate singur nu le judec…
                        Dar versul cel mai plin, mai blând şi pudic,
                        Puternic iar de-o vrea e pururi iambul.
