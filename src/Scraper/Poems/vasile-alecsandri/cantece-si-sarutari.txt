                        POETUL
 
                        Ah! câte glasuri de armonie
                        În al meu suflet cântă duios,
                        Toate, uimite, se-nchină ţie
                        Când te-arăţi mie,
                        Înger frumos!
 
                        Albă româncă! tu pentru mine
                        Eşti adierea lunii lui mai.
                        Darul iubirii, cerescul bine,
                        Naşte şi-mi vine
                        Din al tău grai.
 
                        Priveşte-n lume măreţul soare
                        Cum răspândeşte veseli fiori.
                        El dă o rază învietoare
                        De orice floare
                        Ivită-n zori.
 
                        Priveşte-a nopţii mândră coroană
                        Cum lasă-a ninge stele din ea.
                        De orice suflet care-n cer zboară
                        Lin se coboară
                        Câte o stea.
 
                        O, dulce înger de dezmierdare!
                        De-ai vrea, unită cu dorul meu,
                        Să-mi dai, ferice, o sărutare,
                        De-orice cântare
                        Aş cânta eu,
 
                        N-ar fi în ceruri dalbe lumini,
                        Nici flori pe lume s-ar legăna,
                        Pe câte versuri de amor pline
                        Eu pentru tine
                        Aş suspina!
 
                        ROMÂNCA
 
                        Când primăvara cu lăcrămioare
                        În locul iernii vine zâmbind,
                        Inima, dulce privighetoare
                        Scăldată-n soare,
                        Cântă iubind.
 
                        Dar când se luptă ţara-n durere,
                        Tot omul tânăr şi simţitor
                        Trebuie să-i dea cu-a sa putere
                        O mângâiere
                        Ş-un ajutor.
 
                        Când ţara geme sub apăsare,
                        Mai bine-mi place s-aud sunând
                        Un răcnet aspru de răzbunare
                        Decât oftare
                        De amor blând.
 
                        Versul iubirii duios străbate,
                        Focul poetic e răpitor,
                        Dar nu-s cuvinte mai înfocate
                        Ca libertate
                        Şi viitor.
 
                        June poete! ascunde-ţi dorul,
                        Căci nu e timpul de dulci plăceri.
                        Decât pe liră să cânţi amorul,
                        Apără-onorul
                        Sărmanei ţări!
 
                        Cântă-un vers falnic de re-nviere
                        Care s-aprindă sufletul meu.
                        Ridică neamul de la cădere,
                        Şi orice-mi vei cere
                        Va fi al tău!
 
