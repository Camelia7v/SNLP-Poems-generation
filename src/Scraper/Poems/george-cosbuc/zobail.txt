                        La miez de noapte morţii-n cor
                        Îşi cântă jalnic imnul lor,
                        Iar albele giulgiuri bătute de vânturi
                        Dau tact tânguioaselor cânturi.
 
                        Ei sunt războinicii oşteni
                        Ai regilor asirieni –
                        Zobail la moarte i-a dus ca pe-o turmă,
                        Cu biciul bătându-i din urmă.
 
                        Ce fericit e cine-i viu!
                        Noi putrezim într-un sicriu!
                        Ni-e dragă şi nouă viaţa şi-averea,
                        Dar regii ne-o iau cu puterea.
 
                        Frumos e, sfânt e să trăieşti
                        Când pentru ai tăi tu suflet eşti;
                        Dar noi am trăit ca să dăm ajutorul
                        La regi care omoară poporul!
 
                        Tu, cel mai lacom dintre regi,
                        Ai umilit popoare-ntregi!
                        De dragostea unei regine frumoase,
                        Umplut-ai pământul de oase!
 
                        Tu pierzi bărbaţii tăi cei buni
                        Să faci femeilor cununi!
                        Tu pierzi în orgie al ţării tezaur,
                        Beai vinul din cupe de aur.
 
                        Te porţi în haine de argint
                        Şi-n ceasuri dragi de dulce-alint
                        Săruţi pe Tofale, femeia necastă,
                        Pe cea mai frumoasă nevasta.
 
                        Tu dai un semn, si porţi să frâng,
                        Şi zeci de milioane plâng;
                        Oceanul de spaimă în lături s-abate
                        E vuietul multor armate –
 
                        Dar tot ce ai, de noi ţi-e dat!
                        Şi tu râzând ne-ai îngropat!
                        Mişelule! Astăzi, de-am fi în viaţă,
                        Te-am bate cu palmele-n faţă!
 
                        Şi cântă morţii, cântă în cor
                        Şi plin de ură-i cântul lor.
                        Urgia mâniei le-neacă suflarea,
                        Blestem le e şi gemet cântarea.
 
                        Dar iată! un scârţâit la porţi!
                        Spre Ninive privesc cei morţi:
                        Doi oameni purtând un cadavru în spate
                        Răsar pe tăcut din cetate.
 
                        Sub ziduri pun povara lor.
                        Încet al morţilor popor
                        Se apropie-n şiruri de-o pânză murdară;
                        O victimă a regelui iară!
 
                        Şi trişti, cu fruntea-n piept privesc,
                        Apoi deodată izbucnesc
                        Să râdă cu hohot, de mâini să se prindă,
                        Fanatică horă să-ntindă.
