                        Când m-a văzut, dintre femei
                        S-a dezlipit deodată;
                        Când i-am vorbit, privirea ei
                        Zâmbea înviorată.
                        Dar a privit în ochii mei
                        Şi-a stat întunecată.
 
                        Nici braţele să le ridic
                        Eu n-am avut puterea,
                        Şi nici cuvinte să răspic:
                        Şi mă-ngrozea durerea
                        Că nici c-un semn, nici cu nimic
                        Ea nu-mi mustra tăcerea.
 
                        Ce-am zis pe când mă săruta
                        Eu nu-mi aduc aminte;
                        Şi-am stat încremenit, şi sta
                        Şi ea fără cuvinte:
                        Şi morţii se revăd aşa
                        Când ies de prin morminte…
 
                        Eu am visat… Dar mă gândesc
                        Că poate-aşa mi-e dată,
                        Aievea visul să-mplinesc,
                        Vai, mamă supărată,
                        Decât aşa să te întâlnesc,
                        Mai bine niciodată!
