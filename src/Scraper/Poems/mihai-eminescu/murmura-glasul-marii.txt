                        Murmură glasul mării stins şi molcom,
                        Înconjurând a Italiei insulă mândră –
                        O, luminaţi, a cerului stele albe,
                        Câmpilor noştri.
 
                        Vă vărsaţi icoanele voastre în Tibur,
                        Nori, zugrăviţi pe câmpie umbre fuginde,
                        Tu, măreţie a nopţii, a mării, a lumii,
                        împle Italia.
 
                        Mare, poartă pe undele tale corăbii,
                        Unele grele ni-aducă aur din Ofir,
                        Altele înfoiate de roze d-Egipt,
                        Vinuri şi smirnă.
 
                        Ah, trimiteţi popoare vulturii voştri
                        Cei de lemn să zboare pe marea măreaţă,
                        Căci a Romei eterne picioare marmorei
                        Daruri aşteaptă.
 
                        Numai singur asupra lumii în pace
                        Nepăsător tămâii şi laudei voastre,
                        Învăluit în maiestatea tăcerii
                        Stă-mperatorul.
 
                        Vezi-l atins de umbra gândirilor regii!
                        Vorba-i va să fie o rază-n lume;
                        Orele lui sunt izvoare la anii istoriei,
                        Salve-Imperator!
