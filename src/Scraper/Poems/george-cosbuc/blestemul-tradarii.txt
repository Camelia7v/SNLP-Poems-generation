                        Cu sfărâmate catapulturi
                        Turnul muced stă-nclinat,
                        Iar în poartă surii vulturi
                        Frântă-şi au de mult aripa,
                        Stând să cadă-n toată clipa
                        Peste pragul fulgerat.
 
                        Însă-n veci vor sta la poartă,
                        Că-i din cer blestem de veci.
                        Noaptea învie-o oaste moartă,
                        Şi-i de coifuri valea plină
                        Fă o cruce şi te-nchină.
                        Călătorule, când treci.
 
                        Noaptea din ruine răsare
                        Tot castelul, precum fu.
                        Şanţ şi ziduri de-apărare,
                        Turnuri albe cresc deodată,
                        O cetate-nfricoşată
                        Unde Agripa cuib avu.
 
                        Iar din văi un prinţ se suie
                        Alb de arme, spre castel;
                        E tăcere-n cetăţuie,
                        Dar stafiile pe coaste
                        Repezi vin, o întreagă oaste,
                        Toţi ai prinţului cu el.
 
                        Lupi ce cască largul gurii
                        Au pe coif, şi parc-au strâns
                        Toate fiarele pădurii.
                        Sunt de-acei ce-au stat în cale,
                        Varo tu, oştirii tale
                        Şi-au făcut pe August de-a plâns.
 
                        Când ajunge la cetate
                        Albul prinţ al celor morţi
                        De trei ori cu pumnul bate
                        Repede-n arama porţii
                        Scări aduc în grabă morţii,
                        Cu berbecii bat în porţi.
 
                        Şi-auzind cum vin barbarii,
                        Uşa tainiţei-o deschid
                        Şi tresar legionarii;
                        Ei din bărbi, din păr, cu mâna
                        Iuţi îşi scutură ţărâna,
                        Ies, aleargă, sar pe zid.
 
                        Sub un râu de creste roşii
                        Albe coifuri strălucesc,
                        Şi-n amestec furioşii
                        Respingând pe cei de-afară
                        Cad şi mor, se nalţă iară,
                        Răni fac şi le primesc.
 
                        Zăngăt însă n-are arama
                        Când se bate scut de scut,
                        Tuba nu-şi cunoaşte gama:
                        Fără zuzet lancea zboară,
                        Iar al spadei-oţel doboară
                        Cald şi strălucind, dar mut.
 
                        Pe deasupra lor cu spaimă
                        Luna se ascunde-n nor,
                        Glas de bufniţe se-ngaimă
                        Şi, cu aripi speriate,
                        Lilieci zburând în cete
                        Se izbesc de coiful lor.
 
                        De-aţi avea voi pace-odată,
                        Voi ce vă luptaţi mereu!
                        Pacea însă nu vi-i dată,
                        Ca să ştiţi în veşnicie
                        Dreapta Domnului mânie
                        Şi că-i unul Dumnezeu!
 
                        Cei trădaţi, ei dorm în pace!
                        Vouă-al morţii dătător
                        Partea asta nu vi-o face!
                        Voi când aţi văzut pe-o seamă
                        Că pe Crist cel mort îl cheamă
                        Martor al jurării lor.
 
                        În nedreapta voastră ură
                        Vrând să-i pierdeţi, aţi făcut
                        Cu barbarii-o legătură.
                        Şi-au venit pe-ascuns barbarii
                        Şi-au pierit legionarii
                        Câţi pe Crist l-au cunoscut.
 
                        Noapte-a a fost. Pe zid creştinii
                        Se luptau pentru-mpărat:
                        Voi îns-aţi deschis, hainii,
                        Toate porţile cetăţii
                        Dreapta cumpăn-a Dreptăţii
                        Iat-acum s-a răzbunat.
 
                        Cei trădaţi, ei în morminte
                        Dorm în pace. Însă voi
                        Vă luptaţi şi-acum înainte
                        Cu oştirile chemate
                        Şi de-a pururi vă veţi bate
                        Până-n ziua cea de-apoi.
 
                        Astfel parcă-ntruna plânge
                        Turnul obosit şi el
                        De-a vedea tot morţi şi sânge.
                        Căci de veacuri vede-ntruna
                        Noaptea cum aduc furtuna
                        Morţii-aceştia din castel.
 
                        Iar când ziua se revarsă,
                        Pier şi ziduri şi cohorţi,
                        Ruinată-n deal şi arsă
                        Stă cetatea tristă-n soare
                        Dar în noaptea următoare
                        Vin din nou aceiaşi morţi.
