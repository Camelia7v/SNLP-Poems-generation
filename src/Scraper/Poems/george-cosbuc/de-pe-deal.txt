                        E capul ei, şi pieptul ei –
                        O văd acum întreagă,
                        O strig pe nume şi-i vorbesc,
                        Dar ea să mă-nţeleagă?
 
                        Cu pieptul plin şi des bătând,
                        Cu faţa-mbujorată,
                        A răsărit dintr-un tufiş
                        Şi râde-acum mirată.
 
                        – „Tu eşti pe-aici? Eu te-am crezut
                        Cu oile prin vale!
                        De-aş fi ştiut că eşti în deal,
                        Mergeam pe altă cale!”
 
                        Subţire-n trup şi blândă-n grai,
                        Şi-n port aşa isteaţă,
                        Pe urma ei în fapt de-amurg
                        Dau zori de dimineaţă.
 
                        De-aş fi ştiut că n-a venit
                        Anume pentru mine,
                        Eu n-aş mai fi vorbit cu ea!
                        Dar ştiu şi-aceasta bine,
 
                        Că m-a cătat de mult prin văi
                        Pierdută-aşa cu gândul;
                        Şi dacă nu m-ar fi găsit,
                        Umblat-ar fi de-a rândul
 
                        Întreaga zi din deal în deal
                        Ca cerbul după apă –
                        Cu greu te scapi de-un lucru drag,
                        Şi prost e cine-l scapă!
