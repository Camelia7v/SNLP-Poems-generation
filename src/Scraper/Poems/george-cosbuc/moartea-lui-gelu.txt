                        Răzleţ din oştirea bătută,
                        Fugind pe câmpia tăcută,
                        Căzu de pe cal, de durere,
                        Pe marginea apei. Şi piere.
                        Din rană şi-ar smulge săgeata
                        Şi n-are putere.
 
                        Pierdut-a şi oaste şi ţară.
                        E noapte-n văzduhuri; şi rară
                        E zbaterea apei, când valul
                        Atinge cu aripa-i malul
                        Iar Gelu, prin noapte stând singur,
                        Vorbeşte cu calul:
 
                        Vai, murgule, jalea mă curmă!
                        Mă lupt cu durerea din urmă,
                        Căci rănile-mi sapă mormântul,
                        Degeaba împrăştii tu vântul
                        Din coamă, piciorul tău scurmă
                        Degeaba pământul.
 
                        Mă chemi prin nechezuri păgâne
                        Şi parcă zici: Vino, stăpâne!
                        Vezi, picură rănile tale
                        Şi neguri se nalţă din vale,
                        E noapte, şi ziua de mâine
                        Ne-ajunge pe cale!
 
                        Trei suliţe făcutu-şi-au strungă
                        Prin mine! Mă zbucium pe-o dungă
                        Şi nu-mi mai simt braţul şi brâul;
                        Tu-ţi rupi cu picioarele frâul
                        Las, murgule, las să ne-ajungă
                        Pe-aicea pustiul.
 
                        De-acum tu… cât va cuprinde
                        Mantaua, deasupra-mi o întinde
                        Şi-apoi cu picioarele-mi sapă
                        Mormântul pe margini de apă.
                        Şi-n urmă cu dinţii mă prinde
                        Şi aruncă-mă în groapă.
 
                        Jelească-mă apele Cernii!
                        Să-mi bubuie crivăţul iernii.
                        Ca-n taberi al căilor tropot;
                        Iar veşnicul apelor şopot
                        Să-mi pară ca-n ceasul vecernii.
                        O rugă de clopot.
 
                        Şi, poate, sosi-va o vreme
                        Când munţii vor fierbe, vor geme
                        Cu hohote mamele-n praguri,
                        Vor trece bărbaţii-n şiraguri
                        Când bucium suna-va să cheme
                        Pe tineri sub steaguri.
 
                        Iar tu, de-i trăi, frăţioare,
                        Să-mi vezi luptătorii-n picioare,
                        Atunci când sosit va fi ceasul,
                        Abate-ţi pe-aice tu pasul:
                        Nechează-mi, şi atunci eu din groapă
                        Cunoaşte îţi-voi glasul!
 
                        Şi-armat voi ieşi eu afară,
                        Şi veseli vom trece noi iară
                        Prin suliţe şi foc înainte,
                        Să ţie protivnicii minte
                        Că-s vii, când e vorba de ţară,
                        Şi morţii-n morminte!
 
                        El zice, şi mâna şi-o strânge
                        Pe pieptul cel umed de sânge
                        Iar calul stă singur de pază
                        Lui Gelu, şi trist el aşează
                        La pieptul stăpânului capul
                        Şi astfel veghează.
 
                        Şi-auzi! Ca un vânt ce clăteşte
                        Pădurea, când ploaia soseşte,
                        Aşa din adâncuri de zare
                        Un vuiet prin noapte răsare.
                        Iar vuietul vine, şi creşte,
                        Mai iute, mai tare.
 
                        Şi iată-i, din umbrele văii
                        Cu scuturi ies repezi flăcăii,
                        Ca morţii ce-şi lasă mormântul;
                        Ies roibii cu umblet ca vântul,
                        Răsar de pretutindeni, de pare
                        Că-i varsă pământul.
 
                        Arcaşii lui Arpad! În goană
                        Ei fug dup-oştirea duşmană.
                        Şi, uzi de-alergare, se-ncură
                        Fugarii prin negura sură,
                        Cu frâul pe coamă, şi-arcaşii
                        Cu spăzile-n gură.
 
                        Năvalnic s-apropie paşii,
                        Şi-n goana lor cântă arcaşii,
                        Şi-aşa de sălbatic li-e cântul
                        Din piele de urs au vestmântul,
                        Şi-n bărbile lor încâlcite
                        Se-mpiedică vântul.
 
                        Iar Gelu, auzindu-i prin zare,
                        De spaimă şi groază tresare
                        El moare! Şi cântă păgânii!
                        N-au Domn şi n-au ţară românii,
                        Şi-aduşii de vânturi în ţară
                        Sunt astăzi stăpânii!
 
                        Şi-n mâinile cui e scăparea?
                        Nu-i piept să le-nchidă cărarea?
                        Nu-i braţ de voinic, să-i abată?
                        Şi nu e pe lume-o săgeată
                        Ca-n inima gloatei lui Arpad
                        Adânc să străbată?
 
                        Şi Gelu le judecă toate:
                        Se nalţă proptindu-se în coate
                        Şi-a calului glezn-o cuprinde,
                        Cu grabă el arcul şi-l prinde,
                        Şi-nvârte săgeata şi-o scoate
                        Din rană, şi-o întinde:
 
                        Şi vâjâie slaba săgeată
                        Cu gemetul morţii deodată
                        Arcaşii trec repezi în cale,
                        Şi-i vuiet şi-i chiot prin vale:
                        Ce cânt de-ngropare lui Gelu
                        Şi-oştirilor sale!
 
                        Iar vuietu-n neguri pătrunde
                        Şi-n inima nopţii s-ascunde
                        Departe, şi-n valuri de valuri
                        Ecoul izbindu-se în dealuri
                        De zece ori jalnic răspunde
                        Pustiilor maluri.
 
                        De zece ori, iarăşi de zece,
                        Şi scade, şi piere, şi trece,
                        De data din urmă răsună
                        Tăcerea-mprăştiată s-adună
                        Şi-n neguri alunecă rece
                        O bolnavă lună.
 
                        Iar calul, vedenie mută,
                        Cu coama de vânturi bătută,
                        Stă-n noaptea cu neguri de pază
                        Lui Gelu; şi trist el aşează
                        Pe pieptul stăpânului capul
                        Şi astfel veghează.
 
                        Iar apa la maluri se frânge
                        Şi cade pe spate şi plânge:
                        Cu fierul potcoavei tu-mi sapă
                        Mormântul pe margini de apă,
                        Şi-n urmă cu dinţii mă prinde
                        Şi aruncă-mă în groapă!
