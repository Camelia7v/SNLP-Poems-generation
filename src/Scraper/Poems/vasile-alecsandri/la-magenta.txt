                        E noapte! Magenta în umbră dispare
                        Cu rănile sale, cu zgomotu-i mare
 
                        De tunuri, de oaste, de cai zburdători,
                        Ce-n tropot pe străzi trec nechezători.
 
                        Pe-o piaţă întinsă, sub vălul de noapte,
                        Mii gemete surde, mii jalnice şoapte
 
                        Se-nalţă din piepturi de oameni răniţi
                        Ce zac pe-ntunerec, pierduţi, grămădiţi.
 
                        Unii, tineri încă, mor cu jale-amară,
                        Chemându-şi părinţii, plângând după ţară.
 
                        Alţii, în tăcere, cuprinşi de fiori,
                        Aşteaptă căldura luminii din zori.
 
                        Şi însă! de-asupra durerilor grele
                        Străluce-o frumoasă ninsoare de stele,
 
                        Ş-o pasăre dulce se-ngână duios
                        Cu al agoniei suspin dureros!
 
                        Viaţă pentru viaţă! când eşti în junie,
                        Demn e la războaie s-arăţi vitejie!
 
                        Moarte pentru moarte! plăcut e să mori
                        În dalba cântare de privighetori,
 
                        Şi pe câmpul luptei să ai de făclie
                        O lampă cerească, o stea argintie!
 
