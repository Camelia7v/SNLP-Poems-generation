                        Vântul ăsta e băiat?
                        N-are şapcă, n-are barbă?
                        Vrei să-l tragi puţin de păr,
                        Şi, când colo, rupi o iarbă.
                        Vântul are păr tăiat?
 
                        E băiat, într-adevăr?
                        Sigur, vântul e băiat!
                        Mi-ar plăcea să fie fată,
                        Mi-ar plăcea şi să se vadă.
                        Vreau să ne jucăm un pic,
                        Dar din vânt nu văd nimic.
 
                        Cum se urcă în copac?
                        Cum zbârleşte apa-n lac?
                        Cum împinge nori pe cer?
                        Vreau să-l văd. Atâta-i cer!
 
                        Uite, zic, îmi trage fusta
                        Cu o mână de nimic
                        Şi mă-mpinge de la spate,
                        Merg de parcă-aş avea roate.
