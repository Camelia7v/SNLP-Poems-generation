                        Murdărit pe bot cu mure,
                        Greierele dă de noi:
                        – Ştiţi voi, gâze de pădure,
                        Ce s-a petrecut pe câmp?
                        Vrând să-nghită
                        O omidă,
                        Un mierloi un pic cam tâmp,
                        A rămas cu gâtul strâmb.
 
                        Ea s-ar fi răstit la el:
                        – Dacă nu mă laşi în pace
                        Şi dacă te porţi urât,
                        Îţi promit să-ţi stau în gât!
                        N-a crezut-o.
                        Şi, pe câmp,
                        Zboară-colo şi încoace
                        Un mierloi cu gâtul strâmb.
 
                        O să-l vadă vreo surată,
                        Stând cu ciocul larg deschis,
                        Şi-o să-l scape, o s-o scoată
                        Pe omidă, care, ştiţi,
                        A făcut ce a promis.
