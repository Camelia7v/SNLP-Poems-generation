                        Fost-a, cică, un Novac,
                        Un Novac, Baba Novac,
                        Un viteaz de-al lui Mihai
                        Ce sărea pe şapte cai
                        De striga Craiova vai!
                        El un fecioraş avea
                        Şi tot astfel îi zicea:
                        „Fecioraş, Gruiuţul meu!
                        Ascultă de ce-ţi zic eu,
                        Să nu cazi la Vreun loc rău,
                        La loc rău şi mult departe
                        În neagra străinătate.
                        Dacă sorţii te-or purta
                        Ţările de-a vântura
                        Şi-n Stambul de a intra,
                        Tu de asta nu uita:
                        Vamă dreaptă să plăteşti,
                        Armele să-ţi oţeleşti,
                        Hainele să-ţi primeneşti
                        Ca să pari un biet sărac,
                        Să nu semeni a Novac,
                        Că nu-i turcilor pe plac.”
                        Grue-n Ţarigrad intra,
                        Vamă dreaptă el nu da,
                        De haine nu se schimba,
                        Ci pe uliţe se plimba
                        Tot în haine novăceşti
                        Cum e drag ca să-l priveşti!
                        Turcii toţi cât îl zăreau,
                        Între dânşii se grăiau:
                        „Ista-i Gruia lui Novac,
                        Lui Novac Cara-Iflac!”
                        Şi pe loc ei s-adunau,
                        Şi de Grue s-aninau,
                        Şi cu Grue se luptau
                        Şi pe Grue mi-l legau
                        Cu trei funii de mătase,
                        Din ele să nu mai iasă!
                        Dar când Grue se-ntindea,
                        Două funii se rupea,
                        Numai una rămânea,
                        Una lungă noduroasă,
                        Cât un braţ voinic de groasă!
                        Turcii iute-l cuprindeau
                        Şi-ntr-un beci îl închideau,
                        Lumea să n-o mai privească,
                        Soare să nu mai zărească!
 
                        II
 
                        Grue zace la-nchisoare
                        De trei ani lipsiţi de soare
                        Şi prin gratii lung priveşte
                        Cerul care străluceşte
                        Şi de dânsul nu-ngrijeşte!
                        Dor cumplit inima-i seacă,
                        Plâns de jale mi-l îneacă,
                        Când zăreşte despre soare
                        Cârduri, cârduri de cocoare,
                        Călătoare zburătoare
                        Şi de el nepăsătoare.
                        Iată, mări, cum plângea
                        Că departe, sus zărea
                        Un corb negru, corbişor
                        Ce zbura încetişor
                        Şi din aripi tot bătea
                        Şi cu jale croncănea.
                        Iar Grue se amăra
                        Şi din gură-amar zicea:
                        „Căci n-am durdă, pui de corb,
                        Zilele să ţi le sorb!
                        Ce tot ţipi şi croncăneşti,
                        Ori de mine te găteşti?”
                        Corbul se apropia,
                        Pe fereastră se punea
                        Şi din pliscu-i răspundea:
                        „Gruişor, drăguţul meu!
                        Ce mă blestemi aşa rău
                        Când umblu de rândul tău?”
                        „Alei! corbe, corbişor,
                        De vrei tu să-mi faci pe dor,
                        Ţine ineluşul meu
                        Şi du-l unde voiesc eu,
                        În munţii Catrinului,
                        În pădurea Pinului
                        La condacul lui Novac,
                        Lui Novac, Baba-Novac.
                        Şi mă jur că de-oi scăpa,
                        Pe tine te-oi adăpa
                        Nu cu sânge păsăresc,
                        Dar cu sânge păgânesc!”
                        Corbul vesel croncănea,
                        Inelul în plisc punea,
                        Aripile-şi întindea,
                        Şi pe cer el se zărea,
                        Întâi ca un porumbaş,
                        Apoi ca un lăstunaş,
                        Apoi ca un bondăraş
                        Şi-n zare dacă-ajungea,
                        El din zare se ştergea.
 
                        III
 
                        În munţii Catrinului,
                        În pădurea Pinului
                        Odihnea Baba-Novac
                        La umbra unui copac,
                        Şi prin vis el tot vedea
                        Pe feciorul său Gruia.
                        Iată-un corb că se ivea
                        Şi pe-o creangă se punea
                        Chiar deasupra capului,
                        Capului Novacului:
                        Corbuleţul uşurel
                        Avea-n pliscu-i un inel
                        Care jos cădea din el
                        Chiar în barba lui Novac,
                        Lui Novac, Baba-Novac.
                        Adormitul se trezea,
                        Şi inelul cât vedea,
                        Scotea haine novăceşti,
                        De punea călugăreşti,
                        Scotea cuca de Novac
                        Şi punea un comănac,
                        Şi-ncăleca voiniceşte,
                        Şi purcedea vultureşte,
                        Cu desagi, cu buzdugele
                        Pline de mahmudele.
                        El mergea şi iar mergea,
                        În Ţarigrad ajungea,
                        La divan că se ducea
                        Şi din gură-aşa zicea:
                        „Auzit-am, auzit
                        De-un voinic ce mi-aţi robit,
                        Iată-mă-s că am sosit
                        Să vi-l plătesc îndoit”.
                        El desagii deşerta,
                        Turcii toţi năvală da,
                        Şi pe jos se tăvălea,
                        Unul pe-altul se-mpingea.
                        Iar Novac că alerga,
                        Pe Grue mi-l dezlega,
                        Un paloş în mână-i da
                        Şi din gură cuvânta:
                        „Bate tu marginile,
                        Eu să bat mijloacele,
                        Că le ştiu soroacele.”
                        El tăia la turci, tăia
                        Până ce bine ostenea,
                        Apoi iute purcedea
                        Amândoi de se ducea
                        În codrii Catrinului,
                        În pădurea Pinului,
                        Unde corbii locuiesc
                        Şi ca frunza se-nmulţesc
                        Şi bine hălăduiesc!
 
