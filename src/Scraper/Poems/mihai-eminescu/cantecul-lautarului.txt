                        Ca povestea cea sărmană
                        Care nimeni n-o-a-nţeles,
                        Trec prin vremea tristă, vană,
                        Cum prin secole un eres.
 
                        Sunt ca lira spartă-n stâncă,
                        Sunt ca glasul din pustii,
                        Sunt ca marea cea adâncă,
                        Sunt ca moartea între vii.
 
                        Dintre chinuri ce mă-neacă
                        Eu sorbeam mirul curat,
                        Cum o lebădă se pleacă
                        Bând din lacul îngheţat.
 
                        Dar cu moartea cea adâncă
                        Azi eu schimb al vieţii-mi gând,
                        Am fost vultur pe o stâncă,
                        Fire-aş cruce pe-un mormânt!
 
                        Care-i scopul vieţii mele,
                        De ce gându-mi e proroc,
                        De ce ştiu ce-i scris în stele,
                        Când în van lumea o-nvoc.
 
                        Crucea-mi pară gânditoare,
                        Parca arz-a vieţii-mi tort,
                        Căci prin neguri mormântare
                        Voi să văd faţa-mi de mort.
 
                        Doar atunci când prin lumine
                        M-oi sui la Dumnezeu,
                        Veţi gândi şi voi la mine
                        Cum am fost în lume eu.
