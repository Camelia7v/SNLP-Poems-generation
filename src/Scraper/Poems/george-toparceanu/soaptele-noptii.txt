                        Întrebam aseară luna gânditoare:
                        – Dacă prin poiene a rămas o floare
                        Neculeasă încă pentru draga mea, –
                        Dacă sus, pe dealuri, pe poteci uitate,
                        Pretutindeni unde m-ai văzut cu ea,
                        Raza ta sfioasă printre crengi străbate
                        De-mi încurcă paşii luminoase fire,
                        Deşteptând în cale câte-o amintire, –
                        Dacă până-n ziuă visurile trec
                        Dar rămân în suflet, – pentru ce să plec?…
 
                        – Du-te-n lumea largă, pentru totdeauna,
                        Trist şi singur du-te, du-te! zice luna.
 
                        Şi-ntrebai lumina sufletului meu:
                        – Dacă fără dânsa timpul trece greu,
                        Dacă lângă dânsa mi-i aşa de bine,
                        Spune-mi, suflet mândru, împăcat cu tine, –
                        Pentru ce, când toate lacrimile trec
                        Fără nici o urmă, – pentru ce să plec?…
 
                        Sufletu-mi răspunse: – Pe cărări pustii,
                        Du-te-n lumea largă. Şi să nu mai vii.
 
                        Şi-ntrebai atuncea inima-mi trudită:
                        – Cea dintâi, nebuno, căzuşi în ispită,
                        Singură-n tăcere, tu eşti vinovată
                        Că mă cert cu mine şi cu lumea toată.
                        Când stelele nopţii farmec nu mai au
                        Fără ochii dragii, – pentru ce să stau?…
 
                        Şi-mi răspunse-n şoaptă (o, inima mea!)
                        – Du-te-n lume singur. Eu rămân cu ea.
