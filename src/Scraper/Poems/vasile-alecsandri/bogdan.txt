                        Lăpuşneanu cel cumplit
                        Stă pe scaun poleit.
                        Curtea-i plină de boieri,
                        Vornici, hatmani, vistieri
                        Ce se-nchină Domnului
                        Şi se tem de ura lui
                        Că ura lăpuşnănească
                        E pieire boierească.
                        Iată, mări, că deodată
                        Un luceafăr se arată
                        Cu chip vesel şi domnesc
                        Şi cu mersul voinicesc!
                        Cine-i mândrul tinerel,
                        Care-i tras printr-un inel?
                        E Bogdanul cel glumeţ
                        Şi la luptă îndrăzneţ,
                        Şi de carte cărturar
                        Şi de arc bun săgetar.
                        El în sală-naintează
                        Şi la Domnu-ngenunchează,
                        Apoi zice: „Mă rog ţie,
                        Taică, Doamne din domnie,
                        Voie dă-mi să iau soţie
                        Ursita ce-mi place mie.
                        Ea nu-i fată de-mpărat
                        Şi-i chiar de litean bogat
                        Şi de lege lepădat,
                        Da-i fecioară ca o stea,
                        Mândră ca o păsărea,
                        Dulce ca o floricea,
                        Şi sufletul meu o vrea!”
                        Lăpuşneanu se-mblânzeşte
                        Şi din gură-aşa grăieşte:
                        „Dragul tatei, mergi cu bine,
                        Voie tu ai de la mine!”
                        Astfel zice şi-l sărută
                        Ca pe-o floare-n sân crescută,
                        Şi pocloanele-i găteşte
                        Şi pe cale mi-l porneşte
                        Cu o sută de nuntaşi,
                        Toţi aleşi din tăbăraşi.
 
                        II
 
                        Nuntaşii încălecau,
                        Cu Bogdan vesel plecau,
                        Ei plecau pe la Sân-Petru.
                        Ş-ajungea pe la Sân-Metru
                        La liteanul cel bogat
                        Şi de lege lepădat.
                        Iar liteanul de-i vedea
                        Poarta curţii închidea
                        Şi-n lanţuguri o lega
                        Şi din gură-aşa striga:
                        „Care este mirele,
                        Mirele, ginerele,
                        Sară el zidurile,
                        Să deschidă porţile!”
                        Cât Bogdan îl auzea,
                        De sârg mi se repezea,
                        Calul îşi înfierbânta
                        Ş-un răpez voinic îi da.
                        Calul rândunel zbura
                        Şi în curte că era!
                        Iar în curte cum sărea,
                        Bogdan timpul nu pierdea,
                        Poarta curţii deschidea
                        Şi nuntaşii toţi intra.
                        Liteanul că se mira
                        Şi mustaţa-şi răsucea
                        Şi din gură iar zicea:
                        „Care este mirele,
                        Mirele, ginerele,
                        Sară el teancurile
                        Să-şi ia postavurile!”
                        Cât Bogdan îl auzea,
                        Calul iar îşi repezea,
                        Peste teancuri el zbura,
                        Apoi le desfăşura,
                        Şi le da pe la nuntaşi
                        Care-n lupte sunt fruntaşi,
                        Cum era şi nuntaşul
                        Aşa-i da şi postavul.
                        De era el înăltişor,
                        Îi da postav roşior,
                        Să fie strălucitor.
                        De era el medior,
                        Îi da postav gălbior,
                        Ca să-l prindă binişor.
                        De era el mititel,
                        Îi da postav albăstrel,
                        Ca să se mândrească-n el!
 
                        III
 
                        Liteanul se bucura,
                        El în casă că intra,
                        Lui Bogdan că arăta
                        Trei copile tot de-un stat,
                        Tot de-un chip asemănat.
                        Albe gingaşe tustrele
                        Ca trei flori de viorele.
                        Domnul tânăr le privea,
                        Cu ochi dulci care sticlea,
                        Iar liteanul mi-i zicea:
                        „Care este mirele,
                        Mirele, ginerele
                        Cunoască-şi el mireasa,
                        Cunună-se cu dânsa!”
                        Bogdan mintea nu-şi pierdea,
                        Inel din deget scotea,
                        Pe covor îl arunca
                        Şi din gură cuvânta:
                        „Care-mi este mireasa,
                        Să mă iubesc cu dânsa,
                        Culeagă-mi ea inelul,
                        Inelul cu degetul,
                        Căci am sabia-nsetată
                        Ce doreşte cap de fată”.
                        Din trei două nici mişca,
                        Iar mireasa se pleca,
                        Pe covor îngenunchea,
                        Ca o floare se-ndoia,
                        Şi inelul culegea
                        Şi-n degeţel şi-l punea.
                        Ochii mirelui sticlea,
                        Inima-i se-nveselea.
                        El mireasa-şi ridica,
                        Pe ochi dulce-o săruta
                        Şi pe braţe mi-o purta
                        Şi-n rădvan că o punea
                        Şi spre ţară purcedea.
                        După ei încă venea
                        Car mare cu druştele,
                        Grădina cu florile
                        Şi o sută de nuntaşi,
                        Toţi aleşi din tăbăraşi.
                        Ei plecau pe la Sân-Metru
                        Ş-ajungeau pe la Sân-Petru
                        Şi pe loc cât ajungeau,
                        Mândră nuntă că făceau,
                        Vestele de se duceau
                        La vecini şi-n depărtări,
                        Peste nouă ţări şi mări!
 
