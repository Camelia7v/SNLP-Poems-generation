                        Când luna prin nouri pe lume veghează,
                        Când fiece undă se-mbracă c-o rază,
                        Când cântă al somnului ginii nătângi –
                        Tu tremuri şi plângi.
 
                        Când luna aruncă o pală lumină
                        Prin merii în floare-nşiraţi în grădină,
                        La trunchiul unuia pe tine te-aştept –
                        Visând de deştept.
 
                        Când soarele arde şi ceru-i văpaie,
                        Pe-a lacului valuri profunde bălaie,
                        Pe-o barcă împinsă de valuri ce merg –
                        La tine alerg.
 
                        Când vântul e-o taină, când frunza e mută,
                        Misterul surâde prin lumea tăcută,
                        Culeg pe-a ta frunte sublime visărei –
                        Pe ochi sărutări.
 
                        Amorul îşi moaie aripile-i stinse,
                        Tu-nchizi surâzândă lungi genele-ţi plânse,
                        Şi fruntea mea pală pe pieptu-ţi aşezi, –
                        Surâzi şi veghezi.
 
                        Nebună copilă, ce-amesteci plăcerea
                        Cu lacrimi pe care le naşte durerea,
                        Nebună copilă cu-amorul ceresc, –
                        O, cât te iubesc!
