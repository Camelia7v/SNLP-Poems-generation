                        Cât de rău eşti, Doamne, Doamne!
                        Tu mă-ntrebi grăbit şi-aprins,
                        Dacă te-am iubit vreodată?
                        Ce-i cu tine? Ce te-a prins?
                        Dac-aş şti, eu ţi-aş răspunde;
                        Cum să ştiu, că n-am de unde!
                        Eu la asta niciodată
                        N-am gândit cu dinadins.
 
                        Tu mă ştii. Eu râd într-una,
                        Numai de glumit mă ţiu –
                        Ei, dar când mă-ntrebi de-acestea
                        Parc-aş vrea să nu mai fiu!
                        Lumea de dureri e plină,
                        Calea vieţii mi-e străină;
                        Tot aşa-mi vorbeşte mama,
                        Iar eu, biata, ce să ştiu?
 
                        Eu cu drag te văd la horă,
                        Ochii tăi şi toate-mi plac;
                        Orice-mi zici tu, nu mă supăr,
                        Şi cu orice faci, mă-mpac.
                        Dar să stăm târziu în noapte
                        Tăinuind iubirea-n şoapte
                        Şi să te sărut – ei, asta!
                        N-am putere să o fac!
 
                        Nu mi-am dat anume seama
                        Niciodată, viaţa ce-i!
                        De-mi zici „dragă”, râd cu hohot,
                        Ascunzând obrajii mei.
                        Tu te superi dintr-o dată,
                        Mă faci proastă şi-ngâmfată,
                        M-ameninţi, c-o rupi cu mine –
                        Rău ce eşti! şi multe vrei!
 
                        O, de m-ai lăsa vreodată,
                        De-ai fugi şi m-ai lăsa,
                        Din grădina maicii tale
                        Eu o floare mi-aş fura
                        Şi-aş purta-o în sân, o cruce!
                        Când s-ar veştezi, m-aş duce
                        Să te fur apoi pe tine;
                        Nimănui nu te-aş mai da!
 
                        Mai aşteaptă! Cui dai biruri,
                        Dac-aştepţi ce ţi-e iubit?
                        Să zic da, nu-mi vine bine
                        Până când nu m-am gândit;
                        Să zic nu? Aş zice toate,
                        Numai asta nu se poate;
                        Parc-aş plânge viaţa toată
                        Dac-aş şti, că te-am mâhnit.
 
                        Ei, acum ghiceşte singur
                        De te am eu drag ori nu?
                        Să mi-o spui de altă dată,
                        C-aş roşi, să-mi spui acu –
                        Cumpăneşte bine toate,
                        Până mâine te socoate;
                        Şi de vei ghici, tu-mi spune,
                        Şi voi zice cum zici tu!
