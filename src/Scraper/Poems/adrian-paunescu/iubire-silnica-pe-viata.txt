Eu o iubesc. Duios. Nebun. Potrivnic.
Pe viaţă şi pe moarte. Fără frică,
Compătimesc pe cei care abdică,
Dar eu rămân cu mine însumi, schivnic.
 
Şi de s-ar da şi lumea pe din două,
Cum hărţi politice-o mai arată,
Eu tot voi adora aceasta fată,
Căzută sub cătuşele de rouă.
 
Eu o iubesc. Vitralii de cenuşă,
Spre a ne despărţi, se-ntemeiază,
Şi cheia singură se-nvârte-n uşă
Singurătate spre a-i da şi groază.
 
M-au condamnat juraţii mei de gheaţă
La o iubire silnică, pe viaţă.
