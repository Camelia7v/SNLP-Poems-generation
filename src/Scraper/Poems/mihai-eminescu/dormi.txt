                        De ce te temi? au nu eşti tu cu mine?
                        Lasă ploaia doar să bată în fereşti –
                        Lasă vântul trist prin arbori să suspine,
                        Fii liniştită tu! Cu mine eşti.
 
                        Ce te-ai sculat şi te uiţi în podele?
                        Uimită pari şi pari a aştepta.
                        Nu poţi vedea cu ochii printre ele –
                        Vrei să-ţi aduci aminte de ceva?
 
                        Lasă-te în perne – eu îţi voi da pace.
                        Dormi tu – şi lasă să rămân deştept.
                        Pe când citesc, întotdeauna-mi place,
                        Din când în când să cat la tine drept,
 
                        Să văd cum dormi… să te admir cu drag…
                        Cu gura-abia deschisă-ncet respiri,
                        De pe condei eu mân-atunci retrag.
                        Pătrunde pacea tristele-mi gândiri.
 
                        Frumoasă eşti… o prea frumoasă fată.
                        Ca marmura de albă-i a ta faţă.
                        Îmi vine să alerg la tine-ndată
                        Ş-astfel cum dormi să te cuprind în braţe.
 
                        Dar te-ai trezit… păcat! şi nu mă-ndur.
                        Dormi liniştit c-un braţ pe după cap.
                        Din când în când cu ochiul eu te fur,
                        Din când în când din mână cartea scap.
 
                        Şi-s fericit… Pulsează lunga vreme
                        În orologi cu paşii uniformi…
                        De ce te temi? Cu mine nu te teme!
                        De nu te culci, te culc cu sila… Dormi!
