                        Fost-am eu la părinţi una
                        Precum e în ceruri luna,
                        De părinţii mei iubită
                        Şi de dânşii potrivită
                        Cu luna, cu stelele,
                        Salba cu mărgelele,
                        Grădina cu florile
                        Şi ziua cu zorile.
                        Ei pământul au umblat
                        Să-mi găsească un bărbat.
                        Bărbăţelul ce mi-au dat
                        Era tânăr şi bogat,
                        Avea bani, avea inele
                        De-mi umplea mâna cu ele,
                        Dar vezi, frate, ce păcat!
                        Erau toate de furat.
                        Nu trecu chiar săptămâna
                        Şi pe el puseră mâna
                        Şi la ocnă-l înfundară
                        Şi cu lacrimi mă lăsară.
                        Decât m-aş fi măritat,
                        Mai bine-n foc m-aş fi dat,
                        C-am rămas cu rod în sân
                        Şi nu-i rod de bun român
                        Ci e rod de om mişel,
                        Sărăcuţ, amar de el!
                        De-ar fi fost el un viteaz,
                        Nu mi-ar fi aşa necaz,
                        Dar a fost un biet tâlhar
                        Şi de-aceea mi-e amar!
 
