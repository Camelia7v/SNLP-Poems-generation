                        În ochii mei acuma nimic nu are preţ
                        Ca taina ce ascunde a tale frumuseţi.
                        Căci pentru care altă minune decât tine
                        Mi-aş risipi o viaţă de cugetări senine
                        Pe basme şi nimicuri, cuvinte cumpănind,
                        În vorbe pieritoare ca-n lanţ să te cuprind,
                        Şi în senin de stele durerile să-mi ferec
                        Până nu s-o stinge umbra iar dulce-n întunerec?
 
                        Şi azi când a mea minte, a farmecului roabă,
                        Din orişice durere îţi face o podoabă,
                        Şi când răsari înainte-mi ca marmura de clară
                        Iar ochii tăi cei mândri scânteie în afară,
                        Încât de-ale lor raze nu pot pătrunde încă
                        Ce-adânc trecut de gânduri e-n noaptea lor adâncă;
                        Azi – când a mea iubire e-atâta de curată,
                        Ca aura de care tu eşti împresurată,
                        Ca setea ursitoare ce-o au dupăolaltă
                        Lumina de-ntunerec şi marmura de daltă,
 
                        Când sufletu-mi atârnă plutind în ochii mei
                        De un cutremur tainic al tinerei femei
                        Şi vieţile-amânduror se-amestecă în întreg,
                        Când înţeles de tine, eu însumi mă-nţeleg.
 
                        Să treacă înflorirea de-un vânt al recii ierne,
                        Să-nceţi a fi icoana iubirii cei eterne,
                        Cu marmura cea albă să nu te mai asemeni,
                        Să fii ca toată lumea – frumoasă între oameni,
                        Să-ncete acea simţire ce te-au făcut o zeie,
                        Să fii – încântătoare – dar numai o femeie,
                        Ş-atunci să-mi zici: – Privirea ce-atât ai adorat-o
                        E încă tot senină, fermecătoare… Iat-o!?
 
                        E încă tot! Avea-vei în ochii-mi acel preţ
                        Ce azi ţi-l dă sfiala pierdutei mele vieţi?
                        Voi fi supus duioasei, nemaisimţitei munci,
                        C-o oaste de imagini să te iubesc ş-atunci?
 
                        Au nu ştii tu ce suntem? Copii nimicniciei,
                        Nefericiri zvârlite în brazdele veciei,
                        Ca repedea rotire a undelor albastre
                        Gândirea noastră spuma zădărniciei noastre,
                        Iar visuri şi iluzii, pe marginea uitării,
                        Trec şi se pierd în zare ca paserile mării.
                        Şi ce rămâne-n urmă în noi decât obscura
                        Şi oarba suferinţă ce bântuie natura?
 
                        Şi azi când am puterea ce-o are numai Domnul,
                        Din haosul uitării s-alung pe-o clipă somnul,
                        Pe schela lumii noastre urâte şi-ntr-un chip,
                        Cu vorbe-mpestriţate, zidite din nisip,
                        Eu să zăresc o alta – un rai, o primăvară,
                        Şi-n codri plini de umbră lucire de izvoare –
                        Azi, când eşti prea mult înger şi prea puţin femeie
                        Frumoasă cum nici Venus nu a putut să steie,
                        În loc de-a fi un soare al astei lumi întregi,
                        Tu îmi ucizi gândirea, căci nu mă înţelegi.
