                        O să plec la Polul Sud,
                        M-a chemat un pinguin,
                        I-am trimis prin Skype mesaj
                        Şi i-am zis că o să vin.
 
                        Pinguinul meu năstruşnic
                        Tare s-a mai bucurat,
                        Mi-a răspuns că pe la ei,
                        Tot pământu-i îngheţat.
 
                        Asta-înseamnă că acolo
                        E ca în congelator.
                        Mama, tata şi bunica
                        Au strigat rapid în cor:
 
                        – Nu te du la Polul Sud!
                        Dar eu nu i-am ascultat.
                        M-am urcat pe-un nor ca vata,
                        Am zis „pa” şi am plecat.
 
                        Norul însă, ca să vezi,
                        Nu era un nor de vată,
                        Să te uiţi şi să nu crezi,
                        Era nor de îngheţată.
 
                        Îngheţată dulce, dulce.
                        Am mâncat, am tot mâncat,
                        Însă, vai, într-un târziu
                        Cât pe ce… n-am îngheţat.
 
                        Iar acum mă doare gâtul,
                        Nu mai plec la Polul Sud.
                        De-îngheţată şi de nor,
                        Nici nu vreau să mai aud.
