                        Clădit-au grecii doară cetăţi de fală pline
                        Şi temple mari şi ziduri ciclopice-au zidit,
                        Dar toată măiestria clădirilor eline,
                        Columnele de marmură şi templele divine,
                        De mult s-au năruit.
 
                        Trăiesc numai imagini, hrănite de-amintirea
                        Condeiului istoric, ca vis numai trăiesc:
                        Dar cine poate zice că le-a pierit mărirea?
                        Ce cap va fi-ndărătnic să nege nemurirea
                        Poporului grecesc?
 
                        Nu murii ţin pe-o gintă, căci murii pot să cadă;
                        Nu oamenii fac neamul, căci ei se nasc şi mor:
                        Bărbaţii numai poartă putere şi dovadă,
                        Dar nu prin fier şi lance, ei nu înving prin spadă,
                        Ci-nving cu mintea lor.
 
                        Se nasc, având în suflet mari, nobile destinuri;
                        Trăiesc, ca să creeze, şi trec ca nişte regi.
                        Umplând a lumii goluri, golind a mării plinuri,
                        Ei mor deplânşi de-o gintă şi, chiar să moară-n chinuri.
                        Nicicând nu mor întregi!
 
                        Aceia sunt bărbaţii, cari pot s-alunge norii
                        Naţiunilor uitate prin noapte şi sub fier,
                        Bărbaţi superbi care poartă menirile Aurorei,
                        Au larg avânt de vultur şi-n şir, ca şi cocorii,
                        Ei fură foc din cer.
 
                        Oh, sfânt şi nalt e darul, când ori la care neamuri
                        Trăiesc bărbaţi cu suflet, cum nouă ne-a trăit
                        Cipariu, căruntul duce, purtând a limbii flamuri,
                        Cătând să lămurească prin vii şi mândre lamuri
                        Un grai îmbătrânit.
 
                        Căci l-a trimis Geniul luminii să-şi unească
                        Puterea cu-ale altor bărbaţi cu suflet plin:
                        Să caute şi să afle, să frângă-a lumii mască,
                        Întregi să ne redea şi iar să ne renască
                        Prin grai de la Quirin.
 
                        Şi-acum răsună tonuri lugubre-n tot de-a latul
                        Pământurilor unde un grai găseşti şi-un port,
                        Că varsă lacrimi şipot tot colţul şi tot satul,
                        Că gem la groapă flamuri cernite, ca bărbatul
                        Naţiunii doarme mort!
 
                        Gândirea lui, aprinsă de-a neamului iubire,
                        Azi doarme-n glii şi doarme întreg avântul lui!
                        Cipariu, care cată prin veacuri de-amintire
                        O limbă românească şi-a limbii noastre fire,
                        Cipariu de-acum nu-i!
 
                        E mort Cipariu? Voi spuneţi că-i mort? Dar oare poate
                        Să moară omul care dă vieţi, care-i trimis?
                        Nu-i mort! În mii de piepturi, în piepturile toate,
                        Trăieşte el de-a pururi; nici moartea nu ni-l scoate
                        Din piept, unde ni-e scris!
 
                        Trei scânduri şi-o movilă de glii nu pot s-ascundă
                        Pe-un om iubit de-o lume, pe-un om de fapte mari!
                        Un neam întreg, ce plânge, stă gata să răspundă
                        Că-n veac va recunoaşte cu-o inimă profundă
                        Pe marele Cipariu!
