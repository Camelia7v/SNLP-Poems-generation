                        Gondola trece şi-n urma-i lasă
                        Un vers de jale ce mă apasă:
 
                        „Cine-n gondolă pe-o noapte lină,
                        Atunci când luna, ieşind din valuri,
                        Revarsă tainic a sa lumină
                        Peste palaturi, printre canaluri;
 
                        Cine-n gondolă culcat se duce,
                        Atunci când suflă vântul de noapte
                        Şi de la Lido pe-aripi aduce
                        Suspinuri blânde, duioase şoapte;
 
                        Cine-n gondolă plutind în pace
                        Pe-ale lagunei lucioase spume,
                        N-a simţit viaţa-i că se preface
                        Şi că re-nvie în altă lume?
 
                        Dar, o! durere! cea gondolină
                        Pe val de lacrimi astăzi pluteşte
                        Lacrimi vărsate de o regină
                        Care sub lanţuri se chinuieşte!”
 
                        Glasul se stinge, gondola trece
                        Şi lasă-n pieptu-mi un fior rece!
 
