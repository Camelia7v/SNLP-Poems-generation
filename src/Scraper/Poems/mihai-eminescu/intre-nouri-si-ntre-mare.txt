                        Între nouri şi-ntre mare
                        Zboară paseri călătoare –
                        Cum nu pot şi eu să zbor
                        Să mă iau pe urma lor!
                        Şi departe de la maluri
                        Trec corăbii peste valuri,
                        Trec cu pânze lucitoare
                        Şi se pierd în depărtare.
                        Cum nu am aripi să zbor,
                        Să mă iau pe urma lor!
                        Că m-aş duce, tot m-aş duce,
                        Dor să nu mă mai apuce,
                        Peste undele cu spume,
                        Peste mare, peste lume;
                        Ş-aş vedea cum trec cu toate,
                        Rânduri-rânduri arătate,
                        Înnegrirea malurilor,
                        Strălucirea valurilor,
                        Stolul rândunelelor,
                        Tremurarea stelelor –
                        Poate că mi-ar fi mai bine,
                        Poate te-aş uita pe tine.
                        Alei puică, alei dragă,
                        Cumu-i frunza cea pribeagă
                        E viaţa mea întreagă,
                        Căci dragostea ta mă strică
                        De nu m-aleg cu nimica;
                        Viaţa trece, frunza pică,
                        Trece fără mângâiere,
                        Ca izvorul de durere,
                        Trece şi se prăpădeşte,
                        Arde şi se mistuieşte,
                        Fără noimă, fără rost,
                        Bine-ar fi, să nu fi fost.
                        Vai de-acela ce iubeşte
                        Şi nu se învredniceşte
                        Să câştige ce-a dorit,
                        Să fie-a lui ce-a iubit.
                        Puica cea dezmierdăcioasă,
                        Din ochi negri mângâioasă,
                        Puica ademenitoare,
                        Din ochi negri visătoare,
                        Dragostea de puiculiţă
                        Cu guşa de porumbiţă,
                        Cu guriţa mititea,
                        Cu gropiţe lângă ea,
                        Cu zâmbirea ei cu haz,
                        Cu gropiţe în obraz,
                        Şi cu dragostea în ochi
                        De mă tem să n-o deochi.
                        Noaptea când te-nchipuiesc
                        Îmi vine să-nnebunesc,
                        Iară ziua aş lua
                        Lumea-n cap de jelea ta.
                        Norilor, o, norilor,
                        Unde-i ţara florilor?
                        Unde ea acum trăieşte,
                        Iară câmpul înverzeşte
                        Şi codrul văzând-o creşte;
                        Şi când trece prin grădină
                        Toţi copacii i se-nchină
                        Şi încep să înflorească,
                        Pe ea s-o împodobească –
                        Căci văzând-o, toată ţara
                        Crede că e primăvara.
