                        Nu credeam să învăţ a muri vreodată;
                        Pururi tânăr, înfăşurat în manta-mi,
                        Ochii mei nălţam visător la steaua
                        Singurătăţii.
 
                        Când deodată tu răsărişi în cale-mi,
                        Suferinţă tu, dureros de dulce…
                        Până în fund băui voluptatea morţii
                        Neîndurătoare.
 
                        Jalnic ard de viu chinuit ca Nessus,
                        Ori ca Hercule înveninat de haina-i;
                        Focul meu a-l stinge nu pot cu toate
                        Apele mării.
 
                        De-al meu propriu vis, mistuit mă vaiet,
                        Pe-al meu propriu rug, mă topesc în flăcări…
                        Pot să mai reînviu luminos din el ca
                        Pasărea Phoenix?
 
                        Piară-mi ochii turburători din cale,
                        Vino iar în sân, nepăsare tristă;
                        Ca să pot muri liniştit, pe mine
                        Mie redă-mă!
