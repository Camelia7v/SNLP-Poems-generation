                        De fete mari e lunca plină,
                        Iar vântul, răsfăţat copil,
                        S-apropie tiptil-tiptil
                        De pe sub fagi, de pe colină.
                        Şi fetele cu drag suspină:
                        O, Doamne, Doamne, adu-ni-l!
 
                        Pe umeri blondele lui plete
                        Tresar şi sar încetinel.
                        El e frumos şi tinerel,
                        Dar e sfios când e cu fete.
                        Iar ele râd şi râd şirete
                        Şi pe furiş privesc la el.
 
                        El umblă ca la el acasă
                        Şi-ascultă fetele ce zic;
                        Mai rupe-n palme câte-un spic
                        Şi răsfăţat apoi îşi lasă
                        Pe spate capul şi nu-i pasă
                        De fete şi de câmp nimic.
 
                        Şi printre spice el şopteşte,
                        Vorbind aiurea şi-alintat!
                        Şi, cum se plimbă-n lung şi-n lat,
                        Cu fetele să-mprieteneşte
                        Şi din copil sfios el creşte
                        Flăcău întreg de sărutat.
 
                        Apoi ca-n glumă el le prinde
                        De mânecă, şi-aprins de dor,
                        Îşi face joc prin părul lor,
                        În urmă braţul şi-l întinde,
                        Pe cea mai dragă o cuprinde
                        Şi-o strânge către el uşor.
 
                        Tot mai aprins, tot mai aproape:
                        Să te sărut, drăguţo, vrei?
                        Ce ochi frumoşi ai, viorii,
                        Ca un întins adânc de ape.
                        De el nu-i nici un chip să scape
                        Şi-atâta lucru-n urmă ce-i?
 
                        Ea stă la pieptul lui pierdută,
                        Dintâi cu ochii la pământ.
                        El zice-aşa câte-un cuvânt,
                        Ea zice trei şi-l tot ajută,
                        Şi uite-l, uite-l c-o sărută
                        Ei, vezi tu, fetele cum sânt!
 
                        El a crezut că nu se poate,
                        Şi iacă poţi! Dar să te ţii!
                        E greu să dai de căpătâi
                        Dar dacă dai, merg strună toate;
                        Şi fata mult nu se socoate,
                        Când pierde mintea cea dintâi.
 
                        El o sărut-acum pe salbă,
                        Şi fetele-mprejur se strâng!
                        Dar e prea mult! Am să mă plâng
                        La toţi vlădicii, să dau jalbă!
                        Auzi, să duci tu lume albă
                        P-un câmp cu oameni, ca-ntr-un crâng!
 
                        Ba ele-şi mai desfac şi sânul,
                        Şi-n sân el li se joac-acum
                        Îl prind odată şi-l sugrum,
                        Că prea s-obrăznici românul,
                        Auzi, dar cine-i el, păgânul,
                        Ca să-mi sărute fete-n drum?
 
                        Nu ştie nimeni de-unde vine,
                        Şi capu-i stă la sărutat!
                        De-ar fi măcar de-aici din sat
                        Voi, câţi sunteţi flăcăi ca mine,
                        Să-mi spuneţi voi acum, e bine
                        Să faci ca vântul, nu-i păcat?
 
                        Adică stai! Ce fată moare
                        Dac-o săruţi puţin? Da zeu!
                        Cum aş voi să fiu mereu
                        Un vânt şi eu, în zi cu soare,
                        De-ar fi numai secerătoare
                        O fată pe care-o ştiu eu!
