                        Dragă mi-e leliţa-naltă
                        Şi la mers cam legănată.
                        Dragă mi-e leliţa-n joc
                        Când se leagănă cu foc,
                        Unde-şi pune piciorul,
                        Se aprinde mohorul.
                        Unde aruncă-un ochişor,
                        Arde sufletul de dor!
                        Dragă mi-e leliţa mică
                        Şi de trup cam gingăşică,
                        Că se suie pe opincă
                        Şi dă gură subţirică;
                        Câte fete cu mărgele,
                        Toate-s drăguţele mele.
                        Câte fete cu bundiţă,
                        Poartă miere pe guriţă.
                        Câte fete răsărite,
                        Toate-mi par flori înflorite.
                        Cum aş face, cum aş drege,
                        Că pe toate le-aş culege,
                        Să-mi fac traiul şi să mor
                        Legănat pe sânul lor!
 
