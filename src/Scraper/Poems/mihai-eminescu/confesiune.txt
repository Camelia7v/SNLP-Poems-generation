                        Aci este lumea… de-o sfărâm – e sfărâmată.
                        De sfărâm pe vecie acest idol de lut
                        Eterna pace-ntinde imperiul ei mut
                        Şi soarele pe ceruri se-nchide ca o rană
                        Ce arde-n universul bolnav de viaţă vană.
                        Şi marea tace-nceată; cântau strigoi; mişcare;
                        O noapte condensată, în veci nepieritoare,
                        Ca noaptea din sicrie, din groapă, din caverne –
                        Povestea liniştită a morţii cei eterne…
                        Nu vezi că deşi chipu-mi arat-a fi de gheaţă,
                        Un vis al meu căldura-i, lumina şi viaţa?
                        V-am înşelat, nemernici, v-am închegat în vreme,
                        V-am aruncat în viaţă plecaţi sub anateme
                        Să vă urâţi din leagăn, să v-omorâţi în vain,
                        V-am semănat în spaţiu pe voi sămânţa Cain,
                        Să curăţ am vrut sânu-mi de tot ce-i crud, spurcat
                        Şi pentru voi anume creai al vieţii iad.
                        Şi să vă-nşele vecinic l-am îmbrăcat frumos
                        Cu nopţi senine-n stele, cu soare auros.
                        În sâmburii durerii eu pus-am fericire,
                        În vicii am pus miere şi în păcat zâmbire.
                        Tot ce-aspiraţi în lume, toate-au acelaşi fine.
                        În mantie de rege m-am îmbrăcat pe mine
                        Şi de vă-ntindeţi mâna dup-a mea umbra-avară,
                        Las mantia să-mi cadă şi mă revedeţi iară.
                        Coroană, aur, glorii, cântare şi comori,
                        Istorie şi nume, iubire şi onori
                        Sunt basmele ce-nconjur, râzânde, chipul meu:
                        Atingeţi-le numai şi veţi vedea că-s… eu.
                        Din frazele istoriei mirosul meu v-atinge…
                        Am zugrăvit în ochii-ţi semănături de stele.
                        Moarte şi nemurire sunt numai umbre a mele.
 
                        Ca să vă-nşel privirea am născocit eu timpul.
                        El vă arată iadul, imperiul, Olimpul
                        Şi cu mândrie poartă a veciniciei mască
                        Când mama lui e-o clipă, care când stă să-l nască
                        Îl şi ucide. Totuşi, în clipa suspendată,
                        Dacă din noapte-eternă o fiinţă se arată,
                        El vede cer şi stele, oceanul, universul;
 
                        El nu-mi zăreşte ochii, el nu-mi aude mersul
                        Ce-l sperie – trecutul – gigant cu visuri sumbre.
                        Viitorul gol, nimica şi umbra unei umbre.
                        A clipelor cadavre din cărţi el stă s-adune,
                        În petice de vreme cătând înţelepciune.
                        Ce înţeles au ele… ce este a lor fire?
                        Nimicnicie, umbră, mizerie, pieire.
 
                        Nu vrei s-asculţi de mine. – Nu ştii s-asculţi. – Mi-e milă.
                        Nu este dat ca omul cel muritor, în silă
                        Să poarte-n a lui suflet confesia-mi cumplită,
                        Să ducă-n piept durerea – aceea ce menită
                        A fost ca să o poarte o omenire toată,
                        Prea grea pentru un om e… ea trebuie sfărmată
                        În mii bucăţi, ca astfel să o puteţi purta.
                        Nefericite iată confesiunea mea.
