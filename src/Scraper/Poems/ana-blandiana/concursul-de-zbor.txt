                        În livada mea de pruni
                        Concursul de zbor era fixat pe luni.
 
                        Dar, încă de duminică, întreaga livadă
                        Este emoţionată.
 
                        Toate prunele coapte tare
                        Se lăudau că ştiu să zboare,
 
                        Şi deodată nu sânt zece
                        Care au curajul să-ncerce,
 
                        Aşa încât concursul se amână
                        Cu o săptămână.
 
                        Sper să nu se-ntâmple ca acum un deceniu,
                        Când n-am putut să acord nici un premiu,
 
                        Pentru că nici una dintre prunele intrate-n concurs
                        Nu ştia să zboare în sus.
 
                        Porneau prin aer în mare grabă,
                        Dar se opreau în iarbă.
 
                        Recunosc – zburau foarte frumos,
                        Dar numai în jos.
 
                        Ceea ce, se spunea în regulament,
                        Nu era suficient.
 
                        Drept care prunii, supăraţi de moarte,
                        Au jurat să facă alte prune mai talentate.
 
                        Sunt sigură că voi găsi printre ei
                        Demni de premiul unu, doi şi trei.
 
                        Ba, dacă vor fi foarte bune,
                        O să decernez şi o menţiune.
 
                        Aşa că, stimate prune şi stimaţi pruni,
                        Vă urez succes pentru luni.
