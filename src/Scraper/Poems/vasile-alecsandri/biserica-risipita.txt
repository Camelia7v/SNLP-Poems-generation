                        I
 
                        Sus, pe muntele Ceahlău,
                        Stă la pândă Duhul rău
                        Şi aruncă peste munţi
                        Ochii săi şerpii şi crunţi,
                        Cu ochirea-i să zărească,
                        Vreo pradă sufletească.
                        Dar deodată el tresare,
                        Căci aude-n depărtare
                        Glas de clopot chemător
                        Printre munţi răsunător
                        Şi cu groază el zăreşte
                        Pe câmpia ce-nverzeşte
                        O biserică măreaţă
                        Strălucind albiu prin ceaţă
                        Lâng-a Bistriţei verzi maluri
                        Ca un vas frumos pe valuri.
 
                        II
 
                        Satan urlă, Satan zbiară,
                        Căci mai vede, vede iară
                        Şiruri albe de români,
                        De femei cu flori în mâni,
                        Şi copii şi mândre fete,
                        Şi flăcăi cu negre plete,
                        Coborând ca lungă oaste,
                        Pe-ale dealurilor coaste,
                        Răzbătând codrii pustii,
                        Trecând peste ape vii.
                        Şerpuind prin văi adânci.
                        Sărind peste-nalte stânci,
                        Şi îndreptându-se în cale
                        La biserica din vale,
                        Unde clopotul suna
                        Şi-n văzduh se legăna.
 
                        III
 
                        Satan urlă, Satan zice:
                        „Repezi-mă-voi de-aice,
                        Şi în gheară de-o voi strânge,
                        Limba-n clopot o voi frânge,
                        Vecinic ea să nu mai sune
                        Ceasul crunt de rugăciune!”
                        Şi cum zice, în turbare,
                        De pe munte falnic sare,
                        Aripi negre întinzând
                        Şi cu ele-ntunecând
                        Şapte codri mari, cărunţi,
                        Şapte sate, şapte munţi!
                        El se-nalţă şi se lasă
                        Pe clopotniţa frumoasă,
                        Ca un vultur răpitor
                        Pe o lebădă în zbor.
 
                        IV
 
                        Turnul geme-n temelie
                        Ca de aspră vijelie.
                        Clopotul dogit răsună
                        Clătinat ca de furtună,
                        Şi pe iarbă vestejită
                        Cade crucea aurită.
                        Iar Satan grozav scrâşneşte,
                        Clopotul din turn smunceşte
                        Şi-l aruncă-n depărtare
                        Peste Bistriţa cea mare.
                        „Unde eşti, Dumnezeu sfinte?
                        Unde eşti, Doamne părinte?
                        De laşi tu pe Duhul rău
                        Să calce locaşul tău?”
                        Astfel munţii stau privind,
                        Către ceruri glăsuind!
 
                        V
 
                        Iară Bistriţa vitează,
                        Apele-şi înfuriază,
                        Vrând cu zgomot să înece
                        Pe Satan în sânu-i rece.
                        Ea adună mări de apă
                        Şi-ntr-o clipă malul sapă,
                        Încât turnul de pe mal
                        Cade-n aprigul ei val
                        Cu Satan ce se afundă
                        Ca un fulger într-o undă!
                        Apa saltă, clocoteşte,
                        Nici că se mai limpezeşte!
                        Şi de-atunci în acel loc
                        Ea tot fierbe ca de foc.
                        Şi adeseori s-aude
                        Răsuflând gemete crude.
 
                        VI
 
                        Spun păstorii din Ceahlău
                        Că în timpul acel greu
                        Cerurile sau deschis
                        Ş-un glas tainic ar fi zis:
                        „Tu ce-ai fost de iad călcată,
                        Mănăstire blestemată,
                        Tu să ai atunci iertare,
                        De blestem să ai scăpare,
                        Când doi îngeri iubitori
                        Într-o noapte fără nori
                        S-or opri din a lor cale
                        Pe risipurile tale,
                        Şi prin dulcea lor iubire
                        Ţi-or aduce-a mea sfinţire!”
 
                        *
 
                        – Fost-a, nu, aşa minune?
                        Bistriţa o poate spune!
 
