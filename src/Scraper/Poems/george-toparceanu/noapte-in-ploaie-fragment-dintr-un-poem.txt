                        …Mai sus, la poalele pădurii,
                        Se-mbină umbrele-n coroană
                        Şi ca-n poveste se deschide
                        În faţa noastră o poiană:
 
                        Mesteceni albi, cu ramuri goale,
                        Pe margini codrul adormit
                        Şi-n raza lunii, risipite,
                        Căpiţe mici de fân cosit…
 
                        Aici nu-i nimeni să ne vadă
                        În pacea nopţii-ncremenite,
                        O, farmec negrăit de dulce
                        Al sărutărilor oprite!…
 
                        Dar un fior prin noapte trece.
                        Şoptesc copacii îngroziţi.
                        Un tainic murmur, – ca o apă, –
                        Coboară-n codrii adormiţi.
 
                        Vin freamăte nelămurite,
                        Prevestitoare de furtună,
                        Şi nouri vineţi, colo-n zare,
                        Deasupra munţilor s-adună…
 
                        Acum pe bolta răzvrătită
                        Aleargă cum îi poartă vântul.
                        În valuri negre luna moare
                        Şi umbra-ntunecă pământul.
 
                        O, doamne! Ploaia-n noaptea asta
                        Ne strică fără milă rostul.
                        Dar colo jos, într-o căpiţă
                        De fân, găsi-vom adăpostul…
 
                        Stăm bine-aşa, sub bolta moale,
                        Cu frunţile alăturate
                        Ca doi copii cuminţi. – Ne-mbată
                        Mirosul florilor uscate.
 
                        De peste deal abia s-aude
                        Un ropot repede-n păduri,
                        E ploaia… Pân’ la noi deodată
                        Ajung răzleţe picături,
 
                        Şi tot mai dese cad. Un fulger
                        Tăria norilor despică
                        Vuind departe-n munţi. Iubita
                        S-a strâns la pieptul meu cu frică.
 
                        Simţeam atunci viaţa caldă
                        Cum tremură ca o văpaie
                        De foc nestins, în trupul tânăr,
                        Sub haina umedă de ploaie…
 
                        Cum norii-ntunecau seninul
                        Nemărginirilor albastre,
                        O noapte dulce-nvăluise
                        Lumina gândurilor noastre.
 
                        Dar n-a fost patimă nebună
                        Cu gânduri risipite-n şoapte, –
                        A fost un vis frumos… Şi ploaia
                        Curgea cu ropot lung, în noapte.
 
                        La răsărit încet s-aprinde
                        Văpaie rece de rubin
                        Când printre norii rupţi s-arată
                        Ferestre mari de cer senin.
