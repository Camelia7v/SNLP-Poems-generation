                        Pintea-n munte să suie,
                        Mândră curte zugrăvea,
                        Cu cătane-o d-îngrădea,
                        Cu frunze-o acoperea.
                        Numai Pintea ş-o strigat:
                        – Dintre voi de s-a afla,
                        De s-a afla careva
                        Să meargă la Baia Mare
                        După pită, după sare,
                        După vin din cel mai tare
                        Ce beau domnii la gustare.
 
                        Nimeni nu s-o mai aflat,
                        Numai a Pintii fârtat;
                        Numai el că şi-o strigat:
                        – Mere-oi, Pinteo, mere-oi eu,
                        De mi-ai da tu murgul tău,
                        Murguţul tău cel de vânt,
                        Cu coama până-n pământ;
                        De mi-i spune moartea ta,
                        Moartea ta din ce ţi-a sta?
 
                        – Moartea Pintii-i atâta-ră:
                        Trei grăunţă de secară,
                        Trei de grâu de primăvară,
                        La Pintea la subsuoară;
                        Trei grăunţe de grâu sfânt
                        Ş-un plumbuţ mândru de-argint,
                        La Pintea fără de rând.
 
                        El în Baia când o-ntrat,
                        Toţi băieşii l-o-ntrebat:
                        – Spune-ne moartea Pintii!
                        – Moartea Pintii nu oi spune
                        De mi-ai da oricât în lume.
                        – Spune-ne moartea Pintii,
                        Pă tine te-om omorî!
                        – Moartea Pintii-i atâta-ră:
                        Trei grăunţe de grâu sfânt
                        Ş-un plumbuţ mândru de-argint,
                        La Pintea fără de rând.
 
                        – Nici acela nu-i viteaz
                        Care dă sfat la fârtaţi.
                        Şi eu unul mi l-am dat
                        Şi capu mi l-am mâncat.
