                        Frunză verde de alună,
                        Sună, sună şi răsună,
                        Sună pietricica-n vale,
                        Răsturnându-se pe cale,
                        Mândra mea plânge cu jale.
                        Frunză verde de sulfină,
                        Plânge mândra şi suspină,
                        Că pe deal, pe colnicele
                        Şi-a pierdut sărmana lele
                        Dragostele tinerele.
                        Frunză verde de alună,
                        Duce-se lelea nebună
                        Blestemând iarba şi pirul
                        Şi căutând-o cu firul
                        Să-şi găsească trandafirul.
                        Frunză verde de susai,
                        Leleo, nu mai zice vai,
                        Din ochi lacrimi nu mai stoarce,
                        Că ce zboară nu se-ntoarce,
                        Firul rupt nu se mai toarce.
 
