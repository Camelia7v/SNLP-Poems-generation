                        Plângem, da, că prea ne doare!
                        Nu pe noi! Crescuţi în chin
                        Ne-amintim de-un timp cu soare
                        Şi-l cunoaştem cel puţin!
                        Plângem pe copii, sărmanii,
                        Că-ntr-al temniţei mormânt
                        Îşi încep în noapte anii,
                        Neştiind ce-i soare sfânt.
                        Plângem, da, şi strâns ne strângem
                        Lâng-olaltă, câţi suntem,
                        Dar să ştiţi că nu ne plângem
                        Ca nebunii cari se tem.
 
                        Robi, meniţi prin jocul sorţii,
                        Noi ai chinului am fost,
                        Însă nu, şi nu, ai morţii!
                        Nu cătăm noi adăpost
                        Nici în milă, nici în rugă;
                        Asta cear-o de la voi
                        Cel ursit să fie slugă
                        Dar n-o cereţi de la noi!
                        Vom răbda, privind în faţa
                        Orişicui, şi-a orice chin,
                        Că noi ştim că-i multă viaţă
                        Şi în noi, şi-n cei ce vin.
 
                        Blestemaţi pieri-vor regii
                        Cari s-abat din drumul drept
                        Ne-aţi adus stricarea legii
                        Şi ne staţi cu mâna-n piept.
                        O, şi-n loc s-aveţi ruşine,
                        Vă mândriţi cu ce-aţi adus:
                        Dar puterea, ştiţi voi bine,
                        Nu vi-a dat-o Cel-de-sus,
                        Nici Eternul Domn! Vi-e dată
                        De-un vremelnic din Infern!
                        Deci vi-e binecuvântată
                        Şi la voi va fi-n etern!
 
                        Lumile-au văzut mirate
                        Cât de mult iubirăţi voi
                        Şuierul de bici ce bate
                        Fără de milă oameni goi!
                        Dar şi pentru noi rămâne
                        Timp ah, cine poate şti!
                        Şuierul acesta mâine
                        Cânt al lui Tirteu va fi!
                        Iar din lanţul ce-azi ne strânge
                        Pot să iasă spade, şi pot
                        Spadele să vadă sânge,
                        Nu de-al nostru însă tot!
 
                        Şi sfârşitul tău veni-va
                        Azi ori mâine, ori mai apoi!
                        Şi-o să poţi tu sta-mpotriva
                        Poate-a celor mai vreo doi,
                        Dar mai tari prin răzbunare
                        Şi prin ura lor turbaţi?
                        O să fii destul de tare,
                        Tot potopul să-l abaţi?
                        Eu nu chem această vreme,
                        Dar tiranul braţ al tău
                        Face totul ca s-o cheme,
                        Rău îngrămădind pe rău.
