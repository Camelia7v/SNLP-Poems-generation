                        Fericit e călătorul
                        Ce, purtat voios prin lume,
                        Îşi îngână viaţa, dorul,
                        Cu-al iubitei dulce nume!
                        Zbori pe luciul viul al mării,
                        Barcă mică sprinteioară;
                        Mergi în voia întâmplării,
                        Ca o lebădă uşoară!
 
                        De l-a Patriei verzi maluri
                        Am plecat în ţări străine,
                        Şi pe plaiuri, şi pe valuri
                        Eu duc dorul ei cu mine.
                        Zbori pe luciul viul al mării…
 
                        Doru-mi plânge! dar îndată
                        Între cer şi marea lină
                        O minune se arată
                        Ce durerea mi-o alină.
                        Zbori pe luciul viul al mării…
 
                        Cea minune strălucită
                        Poartă nume de o floare.
                        Ea-i frumoasa mea iubită,
                        A mea dulce iubitoare.
                        Zbori pe luciul viul al mării…
 
                        Ea-i comoara de plăcere,
                        Ea-i voioasa nălucire,
                        Ea-i cereasca mângâiere,
                        Ce încântă-a mea simţire,
                        Zbori pe luciul viul al mării…
 
                        Orişiunde eu voi merge,
                        Veşnic ea mă însoţeşte.
                        Lacrima din ochi mi-o şterge,
                        Sufletul mi-l răcoreşte!
                        Zbori pe luciul viul al mării,
                        Barcă mică sprinteioară;
                        Mergi în voia întâmplării,
                        Ca o lebădă uşoară!
 
