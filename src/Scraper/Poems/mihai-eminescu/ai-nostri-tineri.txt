                        Ai noştri tineri la Paris învaţă
                        La gât cravatei cum se leagă nodul,
                        Ş-apoi ni vin de fericesc norodul
                        Cu chipul lor isteţ de oaie creaţă.
 
                        La ei îşi cască ochii săi nerodul,
                        Că-i vede-n birje răsucind mustaţă,
                        Ducând în dinţi ţigara lungăreaţă
                        Ei toată ziua bat de-a lungul Podul.
 
                        Vorbesc pe nas, ca saltimbanci se strâmbă:
                        Stâlpi de bordel, de crâşme, cafenele
                        Şi viaţa lor nu şi-o muncesc – şi-o plimbă.
 
                        Ş-aceste mărfuri fade, uşurele,
                        Ce au uitat până şi a noastră limbă,
                        Pretind a fi pe cerul ţării: stele.
