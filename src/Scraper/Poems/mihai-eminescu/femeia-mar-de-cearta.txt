                        Femeia? Ce mai este şi acest măr de ceartă,
                        Cu masca ei de ceară şi mintea ei deşartă,
                        Cu-nfricoşate patimi în fire de copilă,
                        Cu fapta fără noimă, când crudă, când cu milă,
                        A visurilor proprii eternă jucărie?
                        Un vis tu eşti în minte-i – şi astăzi te mângâie,
                        Iar mâne te ucide. Cu acelaşi râs pe buză
                        Ea azi ascultă şoapta-ţi de-amor să o auză,
                        Iar mâni cu mii propuneri te chinuie şi ştie
                        Că orice nerv în tine îl rumpe şi-l sfâşie.
                        Comediantă veche ca lumea – comedie
                        Ea joacă azi – juca-va de astăzi ani o mie,
                        Cu-aceeaşi mască mândră, netedă, mişcătoare –
                        Şi cel iubit de dânsa azi râde, mâne moare.
                        Şi astă nerozie, cruzime întrupată,
                        În lumea cea de chinuri ea oare ce mai cată –
                        Ea, cea ce nu gândeşte, gândind doară cu gura?
                        Căci sărutări şi vorbe de-amor i-a dat natura,
                        Şi râsul cel mai vesel, zâmbirea-mbătătoare,
                        Atâta-nţelepciune e-n gura ei de floare,
                        Atâta-nţelepciune pari a vedea, ş-atâta
                        Plăcere pare-a duce în inima-amărâta,
                        Când capul c-oboseală pe umăru-i ţi-l culci
                        Sau când te uiţi în ochii-i ucizători de dulci,
                        Încât chiar mântuirea cea vecinică ţi-o sfarmi
                        Şi redevii un Sizif – sacrifici pentru viermi:
 
                        Să le compui în lume o haină-n generaţii –
                        Sacrifici şi mândrie, şi minte, ş-aspiraţii.
                        O, moarte, dulce-amică – sub mantia ta largă
                        Acoperi fericiţii – şi magica ta vargă
                        Atinge câte-o frunte de om, ce te doreşte:
                        Îl face ca titanii, de tot despreţuieşte,
                        Despreţuieşte lumea, pe sine – şi-n sfârşit –
                        Despreţuieşte gândirea că e despreţuit.
                        Priveşte astă viaţă ca pas spre mântuire,
                        Ocazie durerii, o lungă adormire
                        În inimi spăimântate – un chin şi o povară,
                        Ce veacuri ce trecură pe umeri i-ncărcară.
                        A vieţii comedie mişcată e de aur –
                        Când scena astei vieţi e-al mântuirii faur.
                        Ironică e ziua ce vesel te priveşte
                        Pe când în fire-o fiinţă pe alta prigoneşte,
                        Ironică-i mişcarea a florilor în vânt
                        Când sug cu rădăcina viaţa din pământ;
                        Ironic e pământul – visternic de vieţe
                        Când sânul lui ascunde seminţe mii, răzleţe,
                        Cari ieşind odată l-a soarelui lumină,
                        Cu capul se salută, se sug cu rădăcină.
                        O luptă e viaţa şi toată firea-i luptă,
                        Milioane de fiinţe cu ziua întreruptă
                        Susţin prin a lor moarte, hrănesc prin putrezire,
                        Acea frumoasă haină ce-acopere pe fire.
                        În van creaţi la vorbe şi le-azvârliţi în vânt:
                        Plodirea este rodul femeii pe pământ.
                        Priviţi acele râsuri, zâmbiri, visări, suspine,
                        Dorinţa de plodire o seamănă în tine.
                        Ce vă certaţi cu noaptea şi buiguiţi cu luna?
                        De-ţi face-o, de nu-ţi face-o… tot una e, tot una.
                        De nu-ţi fi voi în lume din nou să prăsiţi neamul
                        Oricare vită şuie, oricare tont e-Adamul
                        Vieţii viitoare… şi fie-un par de gard,
                        Femei rămână-n lume, de doru-i toate ard.
 
                        O, moarte! – nu aceea ce-omori spre-a naşte iară.
                        Ce umbră eşti vieţii, o umbră de ocară –
                        Ci moartea cea eternă în care toate-s una,
                        În care tot s-afundă, şi soarele şi luna,
                        Tu, care eşti enigma obscurei conştiinţi,
                        Cuprins-abia de-o minte, din miile de minţi,
                        Tu, stingere! Tu, haos – tu, lipsă de viaţă,
                        Tu, ce până şi la geniu spui numai ce-i în cărţi;
                        O, slabă fulgerare… cea, cărui nu te teme,
                        Îngheţi nervul vieţii din fugătoarea vreme,
                        Când alţii cu-a lor gânduri mereu în lume sapă,
                        – Istorie e viaţa ce scrisă e pe apă -;
                        Pe tine, dulce-amică, pe tine, întuneric,
                        Tu, care c-o suflare stingi jocul cel feeric
                        Al lumii sclipitoare – pe tine, gând de noapte,
                        Te stinge o femeie cu tainicele-i şoapte.
                        Nimic nu e în şoapta-i – ştii tu ce ea şopteşte?
                        Ea nu mă vrea pe mine – pe tine te urăşte
                        Când îmi zâmbeşte mie, ea-atunci s-a pus la pândă:
                        Tu eşti jertfa la care ţinteşte-a ei izbândă,
                        Ea n-a ştiut vreodată, că ce voieşte-i alta –
                        Că tu eşti inamicu-i şi că eu sunt unealta.
                        Unealtă chinuită! unealtă de ocară,
                        Când eu cunosc prea bine iubirea că-i amară,
                        Mă mint pe mine însumi, doresc şi cred c-amorul
                        Folos mi-aduce mie…
