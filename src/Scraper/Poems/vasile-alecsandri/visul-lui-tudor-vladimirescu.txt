                        „Tudor, Tudor, Tudorel,
                        Dragul mamei voinicel!
                        De când mama ţi-ai lăsat
                        Şi olteni ţi-ai adunat
                        Pe ciocoi să-i prinzi în gheară
                        Şi s-alungi grecii din ţară,
                        Mult la faţă te-ai schimbat
                        Şi mi te-ai întunecat!
                        Spune, maică, ce te doare
                        Ca m-oi face vrăjitoare
                        De alean să te descânt,
                        Să calci vesel pe pământ.”
                        „Alei, maică! alei, dragă!
                        Curând visul mi-l dezleagă,
                        Că ştii, maică! am visat
                        Buzduganu-mi fărâmat!
                        Sabia-mi cea bună, nouă
                        Am visat-o ruptă-n două,
                        Puşca mea cea ghintuită
                        Am visat-o ruginită!
                        Maică! pistoalele mele
                        Le-am visat fără de oţele,
                        Apoi încă-am mai văzut
                        Şarpe galben prefăcut
                        Ce purta coarne de ţap
                        Şi creastă roşie-n cap,
                        El avea ochi vânzător,
                        Avea grai linguşitor
                        Şi mă tot ruga mereu
                        Să mă duc la cuibul său.”
                        „Ba, ferească Dumnezeu,
                        Să nu te duci, fătul meu,
                        C-acel şarpe veninos
                        E Vreun duşman ticălos,
                        Vreun hoţ volintiraş
                        Şi la inimă vrăjmaş.”
                        „Maică, măiculiţa mea,
                        Cum să scap de cursă rea?
                        Căci un glas prevestitor
                        Îmi tot spune c-am să mor”
                        „Dar să mori, drăguţul meu,
                        Facă ce-a vrea Dumnezeu!
                        Dar să ştii tu de la mine
                        Că-un român voinic ca tine
                        Până ce cade, pân’ ce moare
                        Calcă şerpii în picioare,
                        Căci de-un şarpe-nveninat
                        I se iartă un păcat.”
 
