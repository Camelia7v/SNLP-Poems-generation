                        De vrei ca toată lumea nebună să o faci,
                        În catifea, copilă, în negru să te-mbraci –
                        Ca marmura de albă cu faţa ta răsari,
                        În bolţile sub frunte lumină ochii mari
                        Şi părul blond în caier şi umeri de zăpadă –
                        În negru, gură-dulce, frumos o să-ţi mai şadă!
                        De vrei să-mi placi tu mie, auzi? şi numai mie,
                        Atuncea tu îmbracă mătase viorie.
                        Ea-nvineţeşte dulce, o umbr-abia uşor,
                        Un sân curat ca ceara, obrazul zâmbitor
                        Şi-ţi dă un aer timid, suferitor, plăpând,
                        Nemărginit de gingaş, nemărginit de blând.
                        Când îmbli, a ta haină de tine se lipeşte,
                        Ci gingaş-mlădioasă tu râzi copilăreşte.
                        De şezi cu capul mândru pe spate lin lăsat,
                        Tu pari sau fericită, sau parc-ai triumfat…
                        Ciudat… Stau melancolic, greoi ca şi un trunchi,
                        Când veselă ţi-ai pune chiar talpa pe genunchi.
                        Căci mă cunosc prea bine şi nu-mi vine să cred
                        Că mă iubeşti pe mine tu, tu! ce eu te văd
                        Atâta de frumoasă, atât de răpitoare,
                        Atât – cum nu mai este o alta pe sub soare;
                        Îţi baţi tu joc de mine, cu ochii mă provoci
                        Şi vrei cu al meu suflet tu numai să te joci…
 
                        Ş-apoi… Merit eu oare mai mult de la un înger
                        Decât de-a lui privire eu sufletu-mi să-mi sânger?
                        O, bate-ţi joc, copilă, ucide-mă de vrei,
                        Zâmbirea gurii tale, un vis din ochii tăi
                        Mai mult e pentru lume decât un trai deşert…
                        Şi încheierea vieţii-mi: pe tine să te iert.
                        Ce sunt? Un suflet moale unit c-o minte slabă,
                        De care nime-n lume, ah, nimeni nu întreabă.
                        Şi am visat odată să fiu poet… Un vis
                        Deşert şi fără noimă ce merit-un surâs
                        De crudă ironie… Şi ce-am mai vrut să fiu?
 
                        Voit-am a mea limbă să fie ca un râu
                        D-eternă mângâiere… şi blând să fie cântu-i.
                        Acum… acuma visul văd bine că mi-l mântui.
                        Căci toată poezia şi tot ce ştiu, ce pot,
                        Nu poate să descrie nici zâmbetu-ţi în tot.
                        Te-am îngropat în suflet şi totuşi slabii crieri
                        Nu pot să te ajungă în versuri şi descrieri.
                        Frumseţea ta divină, nemaigândită, sfântă
                        Ar fi cerut o arfă puternică, ce-ncântă;
                        Cu flori stereotipe, cu raze, diamante,
                        Nu pot să scriu frumuseţea cea vrednică de Dante.
                        O, bate-ţi joc de mine, pigmeu deşert, nedemn,
                        Ce am crezut o clipă de tine că sunt demn.
                        O, marmură curată, o, înger, o, femeie,
                        Eu să te-ating pe tine cu-a patimii scânteie,
                        Eu, eu să fiu în stare o clipă să-mi închipui
                        C-al meu e trupul dulce? c-a mele: faţa-i, chipu-i…?
                        Nebun ce sunt… Nu râzi tu? O, râzi de mine… Râzi.
                        Plângând cu-amărăciune, eu ochii să-mi închid,
                        Să nu mai văd înainte-mi acea frumoasă zeie,
                        Cu capul ei de marmură pe umeri de femeie…
                        Astfel îmi trece viaţa, astfel etern mă chinui
                        Şi niciodată, Ana, nu m-a lăsat la sânu-i,
                        Căci ea nu vrea iubire… vrea numai adorare…
                        Tâmpit să-mi plec eu fruntea ca sclavul la picioare
                        Şi ea să-mi spună rece: „Monsieur, ce ai mai scris?”
                        La glasu-i chiar ironic, să fiu în paradis,
                        Să fiu prea, prea ferice, de-a vrea să cate numa
                        Pe acest mizerabil, ce o priveşte-acuma.
                        Da, da! să fiu ferice de-un zâmbet, de-un cuvânt,
                        Căci zâmbetul mai mult e ca viaţa-mi pe pământ.
                        Să simţi cum că natura îşi bate joc de noi:
                        Ici-colo câte-un geniu – şi peste tot gunoi.
                        Şi eu simt acest farmec şi-n sufletu-mi admir
                        Cum admira cu ochii cei mari odată Shakespeare.
                        Şi eu, eu sunt copilul nefericitei secte
                        Cuprins de-adânca sete a formelor perfecte;
                        Dar unde este dânsul cu geniu-i de foc
                        Şi eu, fire hibridă – copil fără de noroc!
                        Fără de noroc? De ce dar? Au nu sunt fericit
                        Că-n calea mea o umbră frumoasă s-au ivit?
                        Nu mi-e destul-avere un zâmbet trecător,
                        O vorbă aruncată ironic – de amor?
                        Comoară nu-i destulă privirea, un cuvânt,
                        Ce viaţa-mi însoţi-va de-acum până în mormânt?
                        Sunt vrednic eu a cere – sunt demn să am mai mult?
                        A lumii hulă oare în juru-mi n-o ascult?
                        Putut-am eu cu lira străbate sau trezi
                        Nu secolul, ca alţii – un ceas măcar, o zi?
                        Cuvinte prea frumoase le-am rânduit şirag
                        Şi-am spus şi eu la lume ce-mi este scump sau drag…
                        Aceasta e menirea unui poet în lume?
                        Pe valurile vremii, ca boabele de spume
                        Să-nşire ale lui vorbe, să spună verzi ş-uscate
                        Cum luna se iveşte, cum vântu-n codru bate?
                        Dar oricâte ar scrie şi oricâte ar spune…
                        Câmpii, pădure, lanuri fac asta de minune,
                        O fac cu mult mai bine de cum o spui în vers.
                        Natura-alăturată cu-acel desemn prea şters
                        Din lirica modernă – e mult, mult mai presus.
                        O, tristă meserie, să n-ai nimic de spus
                        Decât poveşti pe care Homer şi alţi autori
                        Le spuseră mai bine de zeci de mii de ori.
                        Da, soarele bătrânu-i, bătrân pământu-acuma:
                        Pe gândurile noastre, pe suflet s-a aprins bruma
                        Şi tineri numai în sânuri vedem, frumseţea vie,
                        Dar gândul nostru-n ceaţă n-o pune pe hârtie…
                        Suntem ca flori pripite, citim în colbul şcolii
                        Pe cărţi cu file unse, ce roase sunt de molii.
                        Astfel cu meşteşuguri din minte-ne – un pir –
                        Am vrea să iasă rodii sau flori de trandafir.
                        În capetele noastre de semne-s multe sume,
                        Din mii de mii de vorbe consist-a noastră lume,
                        Aceeaşi lume strâmbă, urâtă, într-un chip
                        Cu fraze-mpestriţată, suflată din nisip.
                        Nu-i acea altă lume, a geniului rod,
                        Căreia lumea noastră e numai un izvod…
                        Frumoasă, ea cuprinde pământ, ocean, cer
                        În ochi la Calidasa, pe buza lui Omer?
                        O, salahori ai penei, cu rime şi descrieri
                        Noi abuzăm sărmanii de mâna-ne de crieri…
                        Căci plumbu-n veci nu-i aur… şi-n noi se simte izul
                        Acelei meserie ce o înlocuim cu scrisul…
                        În loc să mânui plugul, sau tesla şi ciocanul,
                        Cu aurul fals al vorbii spoiesc zădarnic banul
                        Cel rău al minţii mele… şi vremea este vama
                        Unde a mea viaţă şi-a arăta arama.
 
                        „Să reproduci frumosul în forme” ne înveţi:
                        De-aceea poezia-mi mă împle de dispreţ…
                        Dator e-omul să fie a veacului copil,
                        Altfel ca la nevolnici el merit-un azil
                        Într-un spital… Acolo cârpească cu minuni
                        Păreţii de chilie şi spună la minciuni…
                        Da! ticălos e omul născut în alte vremi…
                        Sincer, îţi vine soarta s-o sudui, s-o blestemi:
                        Blestemele însăşi poet te-arată iarăşi,
                        Al veacului de mijloc blestemul e tovarăş.
                        Între-un poet nemernic, ce vorbele înnoadă
                        Ca în cadenţă rară să sune trist din coadă
                        Şi între ofiţerul cu spada subsuoară
                        Alegere nu este, alegerea-i uşoară.
                        Pocnind în a lui haine, el place la neveste,
                        Fecioara-nfiorată îşi zice: acesta este…
                        Acesta da… Simţire tu ai şi este dreaptă.
                        Nebuni suntem cu toţii, natura-i înţeleaptă –
                        Un corp frumos şi neted te face să iubeşti,
                        În braţul lui puternic tu simţi că-ntinereşti.
 
                        Doar nu eşti tu nebună
                        S-alegi în locu-i, fată, pe un împuşcă-n lună,
                        Pe-un om care stă noaptea ş-a minţii adâncime
                        În strofe o desface şi o aşează-n rime…
                        Soldatul spune glume uşoare – tu petreci…
                        Pe când poetul gingaş, cu mersul de culbeci,
 
                        E timid, abia ochii la tine şi-i ridică.
                        El vorbe cumpăneşte, nu ştie ce să-ţi zică,
                        Privindu-te cu jale, oftează – un năuc…
                        Şi zile-ntregi stau astfel în jilţ, ş-apoi mă duc
                        Şi ani întregi putea-voi tot astfel ca să şed
                        Şi-n inima copilei defel nu-naintez.
 
                        Copil, copilul nu e? voieşte să petreacă.
                        Ce caut eu cu ochi-mi, cu-a lor privire seacă?
                        Ce-i zic dumnezeire, şi înger, stea şi zeie,
                        Când ea este femeie, şi vrea a fi femeie?
                        Şi totuşi… Ah, odată, mi-a spus cu vorbe dulci:
                        „Aş vrea pe braţ, aicea, tu capul tău să-l culci,
                        Să mângâi a ta frunte, nefericit copil!”
                        Acest cuvânt, divino, mai zi-l o dată, zi-l.
                        Vezi tu, închipuirea în veci îmi e tovarăş.
                        Un vis, ca o poveste, în veci revine iarăşi:
                        S-ajung o zi în care, în strâmta mea chilie,
                        Tu să domneşti ca fiică, stăpână şi soţie
                        Şi-n ore de durere, când gândul mi-a fi veşted
                        Să simt cum dulcea-ţi mână se lasă pe-al meu creştet,
                        Ş-atunci ridicând capul, dând ochii-mi peste spate,
                        Să văd, ah, pământeasca-mi, duioasa-mi zeitate…
                        Fugi, fugi! Ce te aşteaptă cu mine într-un veac,
                        În care poezie şi visuri sunt un fleac:
                        Nu te îndemn eu însuşi ca să-mi urmezi în cale,
                        Să fiu nemernic martor nefericirii tale.
                        Decât să scriu la versuri, mai bine-aş bate toba:
                        Cu rime şi cu strofe nu se-ncălzeşte soba.
                        Chiar inima-mi de-aş da-o să bei dintr-însa sânge:
                        Nevoia este gheaţa ce amoru-n grabă-l stinge.
 
                        …………………………………………………
 
                        Visând astfel ia sama cu mine că petreci,
                        Copil cu gură caldă, cu picioruşe reci.
                        Te-apropii, mă-ntrebi dulce: cum nu te curtenesc?
                        O vorbă-ai vrea în fine s-auzi cum o rostesc…
                        De-un ceas tu caşti în faţa-mi – acum însă doreşti,
                        Drept preţ, să-ţi spun amoru-mi în versuri franţuzeşti.
 
                        Idee! Şi de braţu-mi atârni dulcele-ţi braţ.
                        Întorc spre tine capul, privesc fără de saţ,
                        Cu gura de-al tău umăr încet şi trist şoptesc:
                        – Eşti prea frumoasă, Doamnă, şi prea mult te iubesc!
