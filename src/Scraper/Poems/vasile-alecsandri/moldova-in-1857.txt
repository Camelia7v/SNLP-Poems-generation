                        Scumpă Moldovă! ţară de jale!
                        Ah! în ce stare tu ai ajuns!
                        Lasă-mă a plânge rănile tale,
                        Căci până-n suflet mă simt pătruns!
 
                        Tu, ce eşti bună, dulce, iubită,
                        Tu, ce eşti fiica lui Dumnezeu,
                        Cum te loveşte soarta cumplită!
                        Cum te îneacă amarul greu!
 
                        Lupii, şi corbii, şi vulpi străine
                        Fac a lor hrană din corpul tău,
                        Şi tu, Moldovă, plăteşti cu bine
                        La toţi aceia care-ţi fac rău!
 
                        O! cât de crunte ş-otrăvitoare
                        Sunt pentru tine a lor muşcări,
                        Când ei cu buze sfâşietoare
                        Răspund l-ale tale dulci sărutări!
 
                        Dar mult mai aprig trebuie să fie
                        Chinul ce suferi, amarul chin,
                        Când vezi chiar fiii-ţi cu duşmănie
                        Rupându-ţi sânul de amor plin!
 
                        Mamă duioasă, tristă, în cădere,
                        Cu agonie mâinile-ţi frângi,
                        Şi nu-ţi rămâne nici o putere,
                        Nici glas, la lume ca să te plângi!
 
                        Când ridici fruntea, jos în ţărână
                        O împinge, o calcă duşman picior!
                        Când ridici glasul, o cruntă mână
                        Îi curmă-ndată geamătu-n zbor!
 
                        Dar cât va bate inima-n mine,
                        Eu în veghere la luptă-oi sta,
                        Şi, cu tărie, eu pentru tine
                        În faţa lumii voi protesta!
 
                        Pentru coroana-ţi de suverană,
                        Pentru-al tău nume şi al tău drept
                        Eu înfrunta-voi hidra duşmană
                        Ş-un scut ţi-oi face din al meu piept!
 
                        Voi zice ţie: Mamă-ntristată!
                        Prinde la suflet învietor,
                        Căci tu scăpa-vei de munci odată
                        Şi-i avea parte de viitor!
 
                        Las să te prade hoţii în taină,
                        Să urle lupii în urma ta.
                        Lasă-i să rupă mândra ta haină…
                        Haină mai mândră tu vei purta!
 
                        În zadar răii vor în orbire
                        Cereasca lege a-mpotrivi.
                        Cerul voieşte a ta mărire,
                        Şi tu, Moldovă, mare vei fi!
 
                        În zadar cearcă ei să ridice
                        Un zid pe Milcov, despărţitor.
                        Cădea-va zidul, şi tu, ferice,
                        Vei fi unită cu a ta sor.
 
                        Căci tot se află în Românie
                        Inimi aprinse de-un sacru dor,
                        Ce vor românul ca să re-nvie
                        Mare, puternic, ca dorul lor!
 
                        E scrisă-n ceruri sfânta Unire!
                        E scrisă-n inimi cu foc ceresc!
                        O! Românie! l-a ta mărire
                        Lucrează braţul dumnezeiesc!
 
                        Voi zice, zice până la moarte
                        Celor ce-s duşmani neîmpăcaţi:
                        O! voi, unelte de rele soarte
                        Pentru românii ce vă sunt fraţi!
 
                        Voi, care înşivă cu-a voastre mâine
                        Mormântul ţării l-aţi pregătit,
                        Ş-aţi muşcat mâna ce vă dă pâine,
                        Şi-aţi rănit sânul ce v-a iubit!
 
                        Voi, care ţării plătiţi cu ură
                        Când ea vă cheamă dragii săi fii,
                        Uitând Dreptate, Lege, Natură,
                        Uitând că înşivă aveţi copii,
 
                        Blestemul ţării tunând să cadă
                        Pe capul vostru nelegiuit!
                        Blestem şi ură! Lumea să vadă
                        Cât rău în lume aţi făptuit!
 
                        Fie-vă viaţa neagră, amară!
                        Copii să n-aveţi de sărutat!
                        Să n-aveţi nume, să n-aveţi ţară,
                        Aici să n-aveţi loc de-ngropat!
 
                        Şi când pe calea de veşnicie
                        Veţi pleca serbezi, tremurători,
                        Pe fruntea voastră moartea să scrie:
                        Duşmani ai ţării! Cruzi vânzători!
 
