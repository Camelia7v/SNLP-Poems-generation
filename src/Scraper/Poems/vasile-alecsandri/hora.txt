                        Iată! hora se porneşte
                        Sub stejar, la rădăcină.
                        Iată! hora se-nvârteşte…
                        Vină, puico, vină.
 
                        Lângă mine vin, drăguţă,
                        Să te pot strânge de mână
                        Ca ieri seara, la fântână;
                        Mario, Măriuţă!
 
                        Duh-de-Spaimă! Piei-Nălucă!
                        Sună bine-n cobză, sună,
                        Să nu-ţi fac spetele strună
                        Şi chica măciucă.
 
                        Tu, fes-Roş cu giubea lungă!
                        Din arcuş trage mai tare,
                        Căci în gard am un par mare
                        Şi mulţi bani în pungă!
 
                        Tot aşa până-n deseară!
                        Mult frumoasă-mi e puicuţa,
                        Ca o zi de primăvară,
                        Maria, Măriuţa!
 
                        Tot aşa, tot voiniceşte!
                        Nu mă daţi, măi, de ruşine,
                        Căci guriţa ce-mi zâmbeşte
                        Vâră dracu-n mine.
 
                        Mi-am pus flori la pălărie,
                        Mi-am pus flori, mi-am pus mărgele,
                        Să se uite cu mândrie
                        Puicuţa la ele.
 
                        Am cămaşă cu altiţă,
                        Tot de fir şi de mătase,
                        Am pe spate-o durduliţă…
                        De nimeni nu-mi pasă!
 
                        Nici de vornic, nici de dracul,
                        Nici de vrajă ciocoiască,
                        Nici de turc, nici de cazacul…
                        Ţara să trăiască!
 
                        Bateţi toţi într-o lovire
                        Să vuiască-n fund pământul;
                        Lumea-ntreagă să se mire,
                        Şi Dumnezeu sfântul!
 
                        Sunt sătul de biruri grele
                        Şi de plug, şi de lopată,
                        De ciocoi, de zapciele
                        Şi de sapă lată.
 
                        Astăzi horele sunt pline!
                        Crape-mi sura opincuţă,
                        Şi să mor în joc cu tine,
                        Mario, Măriuţă!
 
