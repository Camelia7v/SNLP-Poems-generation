                        La nucii din livezi m-am dus,
                        Să văd ce e prin vale,
                        Am mers la vii pe deal în sus
                        Şi mi-am făcut o cale
                        Pe câmpii de către Damasc
                        De ce m-am dus eu oare
                        La locul unde turme pasc?
                        Vă jur, fete fecioare,
                        Să nu cercaţi voi a trezi
                        Iubirea-n piept cu sila,
                        Căci ea de sine va veni!
                        Cunoaşteţi voi copila
                        Sionului? Cine-i ca ea?
                        Frumoasă ca ea, cine?
                        Frumoasă eşti, iubita mea,
                        Nici roza nu-i ca tine!
 
                        Vai, las să te mai văd, căci fierb
                        Vii, scumpă porumbiţă,
                        Sărind pe deal ca pui de cerb,
                        Jucând a ta cosiţă
                        Prin crinii câmpului, dar las
                        Să-ţi văd obrajii, dragă,
                        S-aud fermecătorul glas;
                        Să tremur ziua-ntreagă
                        Căci te asemăn, roza mea,
                        Cu roibii de la carul
                        Lui Faraon şi-am zis: Ca ea
                        Nici una n-află harul!
 
                        Oh, cât de drag ştii să zâmbeşti,
                        Plăcută eşti ca luna,
                        Ca soarele curată eşti,
                        Tu singură-a mea una!
 
                        Al tău sunt eu, a mea eşti tu!
                        Am optzeci de regine.
                        Dar nu-mi sunt dragi ca tine, nu!
                        Vezi, dragă, vara vine,
                        Pe câmpuri viţele dau flori
                        Şi merele granate
                        Se nasc, iubito, noi din zori
                        Vom merge-n vii la sate.
                        Dar trage-mă de mână, hai,
                        Cu fuga după tine!
                        La Baal-Hamon, la vii, să-mi dai
                        Săruturi, fi-va bine?
                        De, beţi de multe sărutări,
                        Ne va umbri smochinul,
                        Ştii tu, c-a tale dezmierdări
                        Mai dulci sunt decât vinul?
 
                        Întoarce-te să te privim
                        La joc între fecioare!
                        Voi, fete din Ierusalim,
                        Vă jur pe căprioare,
                        Să nu-mi râdeţi voi draga mea
                        E neagră Sulamita,
                        Căci soarele-a privit la ea,
                        Dar cine-i ca iubita
                        Lui Solomon? Frumoasă eşti,
                        Tu blândă porumbiţă,
                        Un crin în văi, aşa-nfloreşti!
                        Şi neagra ta cosiţă
                        Ca purpura lui Dumnezeu,
                        Cum fir de fir s-alege,
                        Şi-n lanţ făcut din părul tău,
                        Tu sclav ai prins un rege!
 
                        Grădină-nchisă eşti, izvor
                        Oprit ca sub pecete,
                        Priveşte-o, tu uimit popor!
                        E soare între fete!
                        Ca un sigil ea mi s-a pus
                        Pe inima rănită;
                        Cu văl p-obraz, la spate dus.
                        Atât e de iubită,
                        Ea, cea mai scumpă-ntre femei!
                        Cuvintele-i ca mustul,
                        Ca palmul e statura ei
                        Şi trupul ei ca bustul
                        De fildeş în vestmânt safir
                        Din piept până-n călcâie,
                        Tu, Sulamito, deal de mir
                        Şi munte de tămâie!
 
                        Şiragul dinţilor tăi, des,
                        Ca turmă păscătoare
                        De oi ne-sterpe, care ies
                        Şirag din scăldătoare!
                        C-un turn de marmură oare nu-i
                        Frumosul gât asemeni?
                        Şi ţâţele-ţi sunt ca doi pui
                        De cerb ce se nasc gemeni!
                        Doi crini sunt buzele şi strat
                        De flori îţi e obrazul;
                        Şi nu sticlesc înviorat
                        Nici apele din iazul
                        Lui Heşbon, ca şi ochii tăi,
                        Pe faţa ta senină
                        Ei seamănă cu porumbei
                        Pe ţărm de apă lină!
 
                        O, spune-mi, unde stai în vai
                        Şi unde porţi tu turma?
                        Fugi, dragă, fugi de soţii tăi,
                        Căci eu, pândindu-ţi urma,
                        Veni-voi către-miez de zi
                        Tiptil peste coline,
                        Acolo unde tu vei fi
                        Aş merge pentru tine
                        Şi-n munţi cu pantere şi-n gropi
                        Cu lei şi pe tot locul!
                        Oh, dă-mi să beau măcar doi stropi
                        De vin, căci ard ca focul!
                        Cu ochii m-ai aprins de tot;
                        Când gura ta zâmbeşte,
                        Eu nici să mai respir nu pot
                        Şi sângele-mi vuieşte!
 
                        Ai tăi fraţi, în mânia lor,
                        Te-au pus străjer la vie;
                        Cei răi cu gândul, din popor,
                        Ne-au zis într-o mânie:
                        Ea are rochia până-n pulpe.
                        Ce vrea cu el băiata?
                        Sunt ambii tineri, dar sunt vulpi!
                        Veniţi să prindem fata!
                        De ce aşa? Căci m-ai iubit.
                        Vigilii de la poartă
                        Bătutu te-au şi te-au rănit
                        De te-au lăsat mai moartă;
                        Oh, nu ieşi-n Ierusalim,
                        Căci ei îţi rump vestmântul!
                        Dar ce ne pasă! Ne iubim
                        Chiar de-ar pieri pământul!
 
                        Şi noaptea eu la voi am mers,
                        Tu nobilă mireasă,
                        La poartă rugătoru-mi vers
                        Cerea să intr-un casă.
                        Şi tu mi-ai zis: M-am dezbrăcat
                        Şi cum sa mă-mbrac iarăşi!
                        Şi-atunci tu toat-ai tremurat.
                        Mâncaţi şi beţi, tovarăşi,
                        Că eu d-acum nu sunt cu voi!
                        Mă bate noaptea vântul
                        Şi, cum sunt plin de-a nopţii ploi,
                        Îi picură vestmântul,
                        Şi părul meu de rouă-i ud
                        Voi, patimi, mai dormi-veţi?
                        Deşteaptă-te, tu vânt de sud,
                        Ridică-te, tu crivăţ!
 
                        Eu ard în flăcări, ard de tot!
                        Prin mii de mări aş trece,
                        De-aş şti că ele-n parte pot
                        Iubirea să-mi înece!
                        Aş vinde sceptru şi popor
                        Şi-n joc mi-aş pune soarta,
                        Dar bine ştiu c-al meu amor
                        Mai tare-i decât moartea!
                        Ca iadul, gelozia lui
                        Atât e de turbată:
                        De ce nu poţi oare să-ncui
                        Şi-amorul sub lăcată?!
                        Veninul dragostei îl sug
                        Şi-s bolnav de iubire,
                        Căci tu m-opreşti, d-aş vrea să fug.
                        Cu-o singură privire!
 
                        Fugi tu de mine, fugi, căci eu
                        Nu pot fugi de tine!
                        O, daţi-mi vin şi must să beau,
                        Să-nec durerea-n mine!
                        Atâta farmec de unde-l ai?
                        Tu cea mai dragă floare,
                        Eu tremur când te văd şi vai,
                        Când nu te văd mă doare!
                        Oh, când va face Dumnezeu
                        Văpaia să se stângă
                        Şi stânga mea sub capul tău
                        Şi dreapta să te strângă?
                        Nu mi-ar păsa de m-ar vede
                        O lume; să mă vadă!
 
                        Oh, dac-ai fi tu sora mea,
                        Te-aş săruta pe stradă.
 
                        Era-n amurg. şi Solomon
                        Cânta pe Sulamita.
                        Castelul nalt de pe Sion,
                        Frumos împodobita
                        Cetate, strălucea-n amurg
                        Cu turnuri de metale,
                        Şi s-auzeau domol ce curg
                        Pâraiele din vale.
                        Sub nuci, sub boltitul arc
                        De frunze, sta poetul,
                        Şi-un vânt pribegitor în parc
                        Bătea-n frunziş duetul.
                        Dormeau toţi cei din Israel,
                        Şi noaptea ea venit-a,
                        Târziu în noapte însă el
                        Cânta pe Sulamita.
