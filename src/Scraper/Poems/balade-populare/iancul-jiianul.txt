                        Foicică trei gutui,
                        Trei gutui, trei alămâi,
                        Iancule, de unde vii?
                        – Ia, d-aci, de peste Jii!
                        – Iancule, ce-ai târguit?
                        – Dat-am aur şi argint
                        Pe vro cinci oca de plumb,
                        Să duc la băieţi în crâng;
                        Că băieţii, făr-de minte,
                        Risipesc la gloanţe multe,
                        Nu le stă nimeni-nainte
                        Şi nu ştiu trage la ţinte:
                        Că băieţii, cam zglobii,
                        Trag la naiba, prin pustii,
                        Nu ca mine, -n cărnuri vii!
                        Până vorba nu-mi sfârşea,
                        Iacătă-mi şi potera,
                        Bat-o Maica Precista!
                        Iar ceauşul poterii,
                        Slujitorul domniei,
                        De-l vedea,
                        Îi tot zicea:
                        – Iancule,
                        Jiianule,
                        Ado-ncoace povara,
                        C-o să-ţi vie greu cu ea
                        Şi dă-te de voia ta,
                        Să ne scapi de vro belea!
                        – Ba de voie nu m-oi da,
                        Nici povara nu mi-ţi lua,
                        Că mi-am dat bănuţi pe ea!
                        – Iancule, român turcit,
                        Ce te porţi aşa gătit,
                        Numa-n aur şi argint
                        Din creştet până-n pământ?
                        – De mă port aşa gătit,
                        Dumnezeu m-a dăruit!
                        – Iancule, român turcit,
                        Lasă-te de haiducit,
                        Lasă-ţi nebuniile,
                        Lasă-ţi haiduciile,
                        Să-ţi dau boieriile!
                        – Ba eu, zău, de m-oi lăsa:
                        Tu cu boieria ta,
                        Eu cu haiducia mea;
                        Că ce câştigi tu-ntr-o vară,
                        Eu câştig numa-ntr-o seară
                        Şi beau cu mândra-ntr-o toamnă!
                        M-a făcut maica voinic,
                        Să n-am frică de nimic;
                        M-a făcut maica fecior,
                        Să dau taichii ajutor:
                        Să mă ţiu pe la strimtori,
                        Pe la munţi, în trecători,
                        În drum, pe la negustori,
                        Când se-ntorc din Râureni
                        Cu punga cu gălbiori
                        Şi cu murgii sprinteori!
                        Şi cum sta
                        Şi cum vorbea,
                        Bine vorba nu-mi sfârşea,
                        Pinteni murgului că da,
                        Trei pistoale slobozea,
                        Nevăzut că se făcea
                        Şi gonea, măre, gonea,
                        Pân-la Olt că-mi ajungea,
                        Dincolo de Slatina;
                        Până-n malul Oltului,
                        La capătul podului.
                        – Foicică de lipan,
                        Măi podar,
                        Măi cârciumar,
                        Trage podul,
                        Să trec Oltul!
                        – L-oi trage
                        De mi-i da ortul!
                        – Măi podar,
                        Măi cârciumar,
                        Ai auzit d-un Jiian,
                        D-un puişor de oltean
                        Şi d-un hoţ de căpitan
                        Ce căzneşte pe podari,
                        Bea vin de la cârciumari,
                        Ia mieii de la ciobani
                        Şi pâinea de la brutari,
                        Bea, mănâncă, nu dă bani?
                        Că d-oi sta să tot plătesc,
                        Geaba că mai haiducesc!
                        Măi podar,
                        Măi cârciumar,
                        Trage podul,
                        Să trec Oltul,
                        C-aicea te calcă focul
                        Şi te prăpădesc cu totul.
                        Trage podul mai d-a drept,
                        Că-ţi trimet un plumb în piept,
                        Trage podul mai la vale,
                        Că-ţi trimet un plumb în şale!
                        Dar decât para la pod,
                        Mai bine cu murgu-not,
                        Că mi-e murgul nescăldat,
                        Astăzi l-am încălicat,
                        rec prin Olt ca pe uscat;
                        Că mi-e murgul scurt în gât,
                        Scurt în gât şi lung în trup,
                        Trec prin Olt de nu mă ud!
                        Foicică trei granate,
                        Trecu Oltul d-aia parte,
                        Ciocoi l-întreabă de carte,
                        El i-arată puşca-n spate
                        Şi din ochi dacă-l priveşte,
                        Pleacă şi mi-l spovedeşte:
                        – Floricică usturoi,
                        Usturoi în patru foi,
                        Bată-te crucea, ciocoi,
                        De te-oi prinde-n sat la noi,
                        Să-ţi dau măciuci, să te-moi!
                        Unde văz ciocoi pe drum,
                        Şi mi-l văz mai albăstrând,
                        Mă fac broască pe pământ,
                        Numai cât un pui de cuc
                        Şi iau puşca să-l împuşc,
                        Să-l lovesc unde mi-l doare,
                        La netezul părului,
                        Unde-i păs ciocoiului,
                        Unde-i greu voinicului,
                        În calea sufletului.
                        Frunzuliţă lemn uscat,
                        Aoleo, ciocoi bălţat,
                        Sunt trei ani de când te cat,
                        Sunt trei ani ş-o săptămână,
                        Pân’te-oi dobândi la mână,
                        Să-ţi iau pielea de pe cap,
                        Să-mi fac toc la măzărac,
                        Şi pielea de pe picioare,
                        Să-mi fac tocuri la pistoale!
