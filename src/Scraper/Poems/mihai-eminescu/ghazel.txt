                        Tu, cu cruzime m-ai respins, când am voit, copilă,
                        Să devastez frumseţea ta cea dulce, făr- de milă –
                        Şi totuşi corpul tău e plin de-o coaptă tinereţe,
                        Tu, al amorului duios demonică prăsilă!
                        Eu am plecat purtând în piept durerea-mi toată scrisă,
                        Precum al primăverii vânt duce-n văzduh o filă;
                        Dar noaptea când am adormit, atunci durerea-mi toată
                        Se ghemuieşte-n inima-mi, o arde ş-o împilă;
                        Părea din somn că m-am trezit şi te-am văzut pe patu-mi,
                        Boţind cearşaful meu cel alb cu mâna ta gentilă;
                        Abia al hainei tale gaz de umăru-ţi se ţine
                        Şi sânii tăi s-au liberat de-a hainei crudă silă
                        Şi proaspeţi, albi, rotunzi şi tari ei se ridic, se lasă
                        Şi ochii tăi în lacrimi ard, în lacrimi dulci de milă.
                        La răsuflarea cald-a ta se coace-uscata gură,
                        Se văd frumoşi mărgăritari ce-ntredeschişi defilă.
                        Cu braţul meu eu şalele ţi le-ncleştai sălbatec
                        Şi-am vrut să-ţi muşc guriţa ta de tremurai febrilă,
                        Şi tu te aperi surâzând, c-o mân-acoperi sânii,
                        Privirea ta înoată ud, când blândă, când ostilă,
                        De bunăvoie, lâncezind, te laşi de şold răpită,
                        Dar retrezită din amor tu te desfaci cu silă,
                        Şi de turbare s-a-ncleştat, s-a strâns guriţa-ţi creaţă;
                        Tu de pe frunte păru-ţi dai, plângi tremurând, copilă,
                        În şolduri boiul ţi-l îndoi ş-ai vrea să-mi scapi din mână,
                        Precum se-ndoaie, vrând s-o rupi, în degete-o zambilă.
                        Dar sângele tău dulce-acum ca mierea cea de struguri
                        În vine-ţi fierbe nebunit, şi mintea o exilă.
                        Atunci căzuşi pe pieptul meu o sarcină în friguri,
                        Un fruct răscopt de-amorului căldură fără milă,
                        Ai mai gemut o dată clar ca omul care moare,
                        Apoi te lăsaşi patimii ce te ardea, Sibyllă,
                        Şi-n lupta noastră te-am adus sub greul vieţii mele,
                        Pecete-am rupt, ce pân-acum juneţea ţi-o sigilă –
                        Un corp am fost îngemănat trăind o viaţ-obscură,
                        Demonic-dulce, amoros, spasmotică, febrilă,
                        Şi sufletele noastre-atunci pe buze atârnate
                        S-au contopit în sărutări, în dezmierdări, în milă,
                        Parc-am trecut noi amândoi în noaptea nefiinţei,
                        Ne-am sugrumat în sărutări, ne-am omorât, copilă!
