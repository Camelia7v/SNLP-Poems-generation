                        Picurii cu strop de strop
                        Fac al mărilor potop-
 
                        Zilnic câte-un spic adună
                        Şi-n curând tu ai un snop.
 
                        Mergi încet şi las’ s-alerge
                        Alţii cât or vrea-n galop.
 
                        Fii stejar, să creşti în lături,
                        Nu înalt şi slab, un plop.
 
                        Nu uita trăind de corbul
                        Şi de vulpea lui Esop.
 
                        Dacă eşti cinstit, n-ai teamă
                        De duşman, de-ar fi ciclop.
 
                        Fă cât poţi, şi las’ să râdă
                        Cei ce sar viaţa-n hop.
 
                        Iar de n-are scop viaţa,
                        Fă să aibă clipa scop.
