                        Din asfinţit, de peste munte,
                        Răsfrângeri roşii de amurg
                        Se sfarmă-n licăriri mărunte
                        Şi-n Dunărea umbrită curg.
 
                        Dar unda tulbure le-ngroapă
                        Când, sub răchitele din vale,
                        De-abia mai tremură pe apă
                        Ca nişte coji de portocale.
 
                        Acolo jos, peste cununa
                        Întunecatului boschet,
                        Sclipeşte-n aer semiluna
                        Din vârful unui minaret.
 
                        Şi parcă zugrăvit anume,
                        Îşi culcă umbra până-n mal
                        Ostrovul izolat de lume
                        Ca un castel medieval.
 
                        El pare-o navă fermecată
                        Ce-a ancorat aici, sub munte,
                        Minune îndelung visată
                        De valul Dunării cărunte!
 
                        A aşteptat în nopţi senine
                        Strălucitoarea dimineaţă,
                        Când din adâncul apei line
                        S-a ridicat la suprafaţă
 
                        Ca o grădină plutitoare
                        Cu pomi şi păsări împreună,
                        Cu florile-i ce râd în soare
                        Şi noaptea tremură sub lună.
