                        Pişcată-ţi este mâna ta de streche,
                        De mişti în veci condeiul pe hârtie –
                        Durează-un şir sau fabrică o mie:
                        Cuvinte-nouă or fi, dar blaga veche.
 
                        Ce are-n gând un om, aceea scrie,
                        Nimica nou tu n-ai de spus, Ureche,
                        Cu Pantazi fiind pe veci pereche,
                        Tu izvodeşti, cel mult, ce dânsul ştie.
 
                        Ţi-asemăn fruntea unei vii paragini
                        Şi vânt şi pleavă sunt a tale scrieri,
                        De zei lipsite, vai! a tale pagini.
 
                        Zadarnic paiul sec al minţii-l trieri,
                        Drapându-i golul ei cu reci imagini:
                        Nimic nu iese dintr-un dram de crieri.
