                        Nişte curci îmbătrânite,
                        Gârbovite şi zburlite,
                        Sta sub şură tremurând,
                        Şi, privind cu pizmuire
                        A porumbilor iubire,
                        Ziceau toate-aşa, pe rând:
                        „Elei, soro! Elei, frate!
                        Aşa păsări desfrânate
                        Mai văzut-aţi încă voi?
                        Ian priviţi, o! surioare!
                        Cum se drăgostesc la soare,
                        Făr-a le păsa de noi!
                        Nu le-i frică
                        De nimica
                        N-au ruşine nicidecum!
                        Au nu ştiu c-a nostru nume
                        Onorat de toţi e-n lume,
                        Că drept pilde noi acum…”
                        „Voi acum sunteţi bătrâne,”
                        Le răspunse-atunci un câne
                        „Voi acum sunteţi zbârcite,
                        Gârbovite şi zburlite,
                        Voi, de ciudă, voi, de ură,
                        Staţi cobind acum sub şură,
                        Clevetind cu pizmuire
                        A porumbilor iubire,
                        Căci de mult v-aţi trăit traiul,
                        V-aţi mâncat de mult mălaiul,
                        Şi-acum toate la un loc
                        Nu plătiţi nici de-un potroc!”
 
