                        Stăpânul ţării feudale
                        Râdea de Basarab, pe cale
                        Venind cu sutele de-arcaşi
                        Turnaţi în zale,
                        Ce-i pentru-aceşti viteji ostaşi
                        O ţară largă de trei paşi?
 
                        Sărmanul vodă, cum îl cheamă,
                        O fi-n pământ acum de teamă!
                        Ce minte-o să-l învăţ! Să-l fac
                        Să ţie seamă
                        Că eu sunt eu, şi nu mă-mpac
                        C-un biet ca el, cioban sărac!
 
                        Uitat-a că-i născut să fie
                        Păstor de oi şi slugă mie?
                        De barbă însă am să-l scot
                        Din vizunie.
                        Ce câini îl apără? Socot
                        Să-l spânzur eu cu câini cu tot!
 
                        Curând, flăcăi! E plin paharul!
                        Auzi ce-mi scrie-acum tâlharul
                        Dar cine crede el c-ar fi
                        Maghiarul?
                        Şi regele râzând s-opri
                        Şi-aceste vorbe le citi:
 
                        Mărite crai! Îţi spui prin carte,
                        Că vecinic dinspre-a noastră parte
                        Vrem binele! Suntem cei foşti
                        Şi mai departe
                        Şi-acum tu uiţi că ne cunoşti
                        Şi-alergi în strângere de oşti!
 
                        Eu sunt mai slab. Zic eu de mine.
                        V-am dat haraci, că se cuvine,
                        Pe plac eu multe v-am făcut
                        Să fie bine.
                        Voi Severinul l-aţi bătut:
                        Vi-l las, măcar eu n-aş fi vrut!
 
                        Dar o rugare eu ţi-aş face:
                        Să mi te-ntorci în bună pace,
                        Să te fereşti, măria ta,
                        De drumul încoace.
                        Că mai pe-aproape de veţi da
                        Nici unul viu nu veţi scăpa!
 
                        De hohote vuit-a malul;
                        S-a dat cu spaimă-n lături calul
                        Lui Robert. Tomo, fii stăpân
                        Că-ţi pierzi Ardealul!
                        Nu-i prost românul că-i bătrân,
                        E prost că-i minte de român!
 
                        Şi-aşa râzând, în zi de vară,
                        Frumoasele lor oşti intrară
                        Adânc prin munţii româneşti,
                        Adânc spre ţară.
                        O, nu ţi-aduc vulturii veşti,
                        Roberte, în drum ca să te-opreşti?
 
                        Căci iată, colo la strâmtoare,
                        S-aude un corn de vânătoare
                        Şi multe-apoi, chiuituri
                        Răsunătoare.
                        Se umple codru-ntreg de guri
                        Şi ies românii din păduri.
 
                        Jucându-şi coiful alb pe creste
                        Ei vin, şi nu le prinzi de veste,
                        Năvalnic cad şi iuţi răsar
                        Ca din poveste.
                        Ei intră-n desetul maghiar
                        Şi unde-ajung, îl lasă rar.
 
                        O, bieţi maghiari, striviţi în vale!
                        Ce mândri-aţi mai venit pe cale,
                        Atâtea sute de arcaşi
                        Turnaţi în zale!
                        Cum pier acum aceşti ostaşi
                        În ţara largă de trei paşi!
 
                        Şi, fala lor uitând-o toată
                        Mureau zdrobiţi, şi ca să poată
                        Să-şi scape capul, rupţi şi goi
                        Fugeau în gloată.
                        O, şi la ziua cea de-apoi
                        Vor râde-aceste văi de voi!
 
                        Tu-n gând bolboroseai o rugă
                        Şi nu gândeai decât la fugă,
                        Şi-n spate, rege, tu ţi-ai pus
                        Vestmânt de slugă
                        Un gând nebun mi te-a adus
                        Şi-acum te bate Cel-de-sus!
 
                        Venit-a Dumnezeu să certe
                        Mândria ta, Carol Roberte!
                        De nimeni n-ai voit s-asculţi,
                        Cel Sfânt te ierte!
                        Din pilda ta cunoaştem mulţi
                        Că ştiu şi regii-umblă desculţi!
