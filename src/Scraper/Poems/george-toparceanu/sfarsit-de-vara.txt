                        Dacă liniştea pădurii adormite
                        Nici o veste de-altădată nu-ţi trimite
                        Şi pe freamăte pornite de departe
                        Nu te-ajunge glas de dincolo de moarte,
 
                        Vin’ cu mine să ne pierdem în zadar
                        Printre galbenele rarişti de stejar,
                        Cu sfioase campanule şi sulfine,
                        Pe cărări pe unde nimeni nu mai vine.
 
                        Dulce zumzet somnoros şi ireal
                        Să ne cheme spre poienile din deal.
                        Taina liniştii înalte să ne fure
                        Prin cotite luminişuri de pădure
 
                        Şi la umbră să ne-mbie mai târziu
                        O clopotniţă de aur străveziu,
                        Legănând deasupra creştetelor noastre
                        Licuricii înălţimilor albastre…
 
                        Fără gânduri, ca-ntr-un somn abia deschis,
                        Să trăim în clipe lungi acelaşi vis.
                        Foi uscate-n jurul tău să cadă rar,
                        La ureche să-ţi descânte un bondar
 
                        Şi cum stai cu ochii-nchişi pe jumătate,
                        Soare galben printre ramuri nemişcate
                        Să-ţi învăluie-n tăcere şi-n lumină
                        Fruntea mică de domniţă bizantină.
 
                        Iar la-ntoarcere, să trecem prin păşuni
                        Şi prin funduri de livadă cu aluni,
                        Printre garduri fumurii şi solitare
                        Ce se uită-n urma noastră cu mirare…
 
                        Şi din treacăt, ici şi colo, să culegi
                        Sânziene cu tulpinile întregi,
                        Margarete, scânteioare şi aglice,
                        Un buchet de flori orfane şi calice,
 
                        Lung în coadă şi ghimpos şi cu ţărână.
                        La plecare să-l ţii falnic într-o mână,
                        Dar cu vremea, desfoiat, să-ţi pară greu
                        Şi la urmă să mi-l dai să-l duc tot eu…
 
                        O şopârlă pe cărare, lângă noi,
                        Speriată să foşnească dintre foi
                        Şi să stea, să vă uitaţi o dată bine,
                        De departe, tu la ea şi ea la tine,
 
                        Tu de sus şi ea din pietrele fierbinţi,
                        Amândouă serioase şi cuminţi.
                        Mai încolo o crenguţă de mălin
                        Ori un ghimpe să te-ntârzie puţin
 
                        Şi – purtând de-a lungul văilor prin ţară
                        Vestea nouă a sfârşitului de vară,
                        Flutur mic, într-o lucire de-asfinţit,
                        Să ne-ntâmpine din ţarină grăbit,
 
                        Cu rugină pe albastre aripioare
                        Ca o veştedă petală de cicoare.
