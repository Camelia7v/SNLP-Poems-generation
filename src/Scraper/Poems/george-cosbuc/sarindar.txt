                        Iar Matei în baltă stete
                        Până-n zori, în stuf ascuns,
                        Frigul nopţii l-a pătruns
                        Şi prin suflet spaimă-i dete
                        Că pierirea l-a ajuns.
 
                        Dumnezeule-al puterii,
                        Vezi-mă în ce stare sânt!
                        Fă, să scap de-acest mormânt,
                        Depărtându-mi ianicerii,
                        Şi mă leg cu jurământ
 
                        Că scurgând această baltă,
                        Chiar pe locul unde zac
                        Mănăstire am să fac,
                        Mândră, veselă şi naltă,
                        Şi cu aur am s-o îmbrac.
 
                        Turcii însă-l căutară
                        Şi-altă zi, şi neîncetat,
                        Iar Matei în stuf a stat
                        Şi-altă noapte, mai amară,
                        Mort de foame şi-nsetat.
 
                        Dat-ai prin Hristos, Părinte,
                        Cele nouă fericiri!
                        Scapă-mă de prigoniri
                        Şi-ţi voi ridica, preasfinte,
                        Tot pe-atâtea mănăstiri!
 
                        Ruga nu i-a fost primită
                        Nici acum, şi-a stat Matei
                        Ocolit de agarei
                        Înc-o noapte-aşa cumplită,
                        Şi plângea, gândind la ei:
 
                        Vai, Părinte-al îndurării,
                        Depărteaz-acest pahar,
                        Şi scăpând dintr-un amar,
                        Mănăstiri voi face ţării
                        Câte slujbe-n sărindar.
 
                        Şi-apoi fu, că tot plecară
                        Nechemaţii venetici.
                        Iar Matei a strâns voinici
                        Şi-a gonit pe turci din ţară
                        Şi-a îngropat şi mulţi aici.
 
                        Iar pe locul unde-n baltă
                        El ascuns trei nopţi a stat
                        Sfânt locaş a ridicat
                        Pe colin-acum înaltă,
                        După cum s-a şi jurat.
 
                        Şi apucat-a să clădească
                        Alte nouă, rând pe rând,
                        Şi i-a dat Dumnezeu gând
                        Într-o zi să le sfinţească,
                        Toate-acelaşi hram având.
 
                        Iar în urmă ridicat-a
                        Un altar după altar,
                        Domnului cel sfânt ca dar
                        Cel din urmă dându-l gata,
                        I-a pus nume Sărindar.
