                        – Mamă, coase-mi paltonaşul!
                        – Mamă, mi s-a rupt rochiţa…
                        – Prinde-mi, mamă, guleraşul!
                        S-alinta mereu fetiţa.
 
                        Coase mama, ce să facă?
                        Mama n-are bucurii,
                        Necăjită şi săracă
                        Şi c-o droaie de copii.
 
                        Şi de treburi câte are,
                        Nici să doarmă n-are când
                        – De mi-ar creşte fata mare,
                        Să m-ajute mai curând!
 
                        Vine fata alintată
                        – Mamă, coase-mi ciorăpiorul!
                        Dar măicuţa, supărată,
                        A luat-o mai cu zorul:
 
                        Uite ac şi uite aţă.
                        Nu mai eşti fetiţă mică,
                        Ia împunge – şi te-nvaţă –
                        Să mai coşi şi singurică!
