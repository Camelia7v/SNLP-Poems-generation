                        M-am rugat de tata-mare
                        Să mă ia la vânatoare.
 
                        Cu căciula pe-o ureche,
                        Cu ciubote de voinic
                        Şi cu puşca lui cea veche –
                        Cine-ar zice că sunt mic?
 
                        Seara limpede şi blândă
                        Se coboară peste văi.
                        Mă aşez şi eu la pândă
                        Ca şi ceilalţi flăcăi.
 
                        Peste câmp, departe-hăt,
                        Nici-o umbră de omăt.
                        Când, deodată, lânga mine,
                        Se zburleşte-un mărăcine…
 
                        Uite, mă, ce arătare!
                        Nici nu merge, nici nu sare!
                        Se împiedică de-un op,
                        Dă la deal de zici că-i şchiop,
                        Dă la vale, cade-n bot,
                        Cu codiţa de-a spinare,
                        Cu urechile de-un cot!
 
                        Inima cumplit îmi bate,
                        Ce-a mai fost şi asta, frate?
                        Râde-n barba lui, bunicul:
                        – Mi s-a speriat voinicul
                        Şi-a scăpat şi flinta jos,
                        Pentru-un iepuraş fricos!
