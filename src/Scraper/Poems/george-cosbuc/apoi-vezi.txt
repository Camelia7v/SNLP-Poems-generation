                        – „Câte fete mândre-n sat
                        Toate ţin cu tine” –
                        Zic şi eu! Şi nu-i păcat,
                        Ele ştiu mai bine.
                        Când încep şi eu să joc
                        Intră junghiu-n fete
                        Şi s-opresc drumeţii-n loc:
                        – „Ăsta-i joc, băiete!”
                        Voi săriţi ca un ileu,
                        Ici e şes, ici groapă –
                        Apoi vezi! Frumoasa, eu,
                        Voi, pe câte-o şchioapă.
 
                        Iar la plug de-oi vrea, apoi,
                        Să mă las pe coarne,
                        Brazda mea nici patru boi
                        Nu pot s-o răstoarne.
                        Eu din umeri scot un car
                        Până-n dealul mare,
                        Mut o piatră de hotar…
                        Ce vi-e de mirare?
                        Vouă şi-un butuc vi-e greu,
                        Eu ridic o bârnă –
                        Apoi vezi! Pe mândra eu,
                        Voi, pe câte-o cârnă!
 
                        Beau şi eu, şi joc, şi-arăt
                        Că mi-e lumea dragă,
                        Dar ca voi eu nu mă-mbăt
                        Săptămâna-ntreagă.
                        Ce-mi tot cânţi de boi şi bani?
                        I-am găsit eu gata?
                        N-aveam cas-acu cinci ani,
                        Şi-a făcut-o tata?
                        Palmele, că-mi ard mereu,
                        Capul, că mi-e moară –
                        Apoi vezi! Pe mândra eu –
                        Voi, pe câte-o chioară!
