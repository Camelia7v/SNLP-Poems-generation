                        De un timp nu-mi prea plăcea
                        Arpagic cum se purta.
 
                        Mieuna, se fandosea,
                        Şi când nu-l vedeam fura.
 
                        Ba, fiind mai mărişor,
                        Se făcuse vânător.
 
                        Printre mure şi urzici,
                        Vâna păsările mici;
 
                        Printre zmeuri şi ciulini,
                        Vâna puii din vecini;
 
                        Şi-ntr-o zi l-am prins de tot
                        Cu un fluture în bot.
 
                        Nici o îndoială nu-i,
                        Că-i urât din partea lui.
 
                        Dar eu, totuşi, m-am gândit
                        Că poate-i nelămurit.
 
                        Să-i spun pe-nţelesul său
                        Ce e bine şi ce-i rău.
 
                        Şi i-am zis: domnule Pis,
                        Aici eşti în Paradis.
 
                        Poţi să ai ce vrei, de toate,
                        Dar nu poţi să ai păcate.
 
                        Condiţia ca să rămâi
                        E să fii premiant întâi.
 
                        Şi-un secret de vrei să-ţi zic:
                        Bine-ar fi să rămâi mic,
 
                        Căci paradisul meu, să ştii,
                        E făcut pentru copii;
 
                        E un rai liliputan,
                        Nu-ncape-n el un motan.
 
                        Dar de mă restrâng un pic
                        Poate-ncăpea un pisic.
