Aureliei si lui Valeriu Rusu
Tu, mare naţionalistule,
Dumnezeul nostru de Sus,
Tu care nu vrei nicidecum
Să-ţi schimbi
Culoarea albastră a Cerului Tău!
Tremuri în formă de rouă
Pe verdele fir de iarbă,
Pe flori, pe fruntea
Profesorului de Română.
Şi nu te-au învins!
Tu, mare naţionalistule,
Ghiocelule, care
Nu vrei nicidecum să te lepezi
De culoarea ta naturală,
De minunatul tău Alb!
Tremuri firav şi temător
Sub tălpile noastre,
Sub copita mistreţului,
Sub veşnica ameninţare
A unui nou îngheţ
Şi nu te-au învins!
Tu, cuvântule, şi tu, nădejde,
Şi tu, culoare albastră
A ochilor mei
Care păstrezi pre pământ
Culoarea Cerului Sfânt,
Nimeni nu v-au învins!
