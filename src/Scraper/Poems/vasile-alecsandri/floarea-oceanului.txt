                        Pe vârful aprig acestor maluri
                        O floare mică a răsărit,
                        Şi între ceruri, şi între valuri
                        E clătinată de vânt cumplit.
 
                        Naltă e stânca, marea-i adâncă!
                        Spumegă valul jos clocotind;
                        Dar floricica sus, de pe stâncă,
                        Zâmbeşte vesel, la cer privind.
 
                        În zadar vântul vrea să o zboare
                        Ca s-o arunce cruntului val;
                        Ea îşi deschide inima-n soare
                        Şi-nveseleşte aprigul mal.
 
                        Astfel, iubită, în a mea viaţă,
                        Scump suveniru-ţi e neclintit;
                        Şi-n veci revarsă al lui dulceaţă
                        În al meu suflet mult fericit!
 
                        Fie talazuri în astă lume!
                        El pe deasupra zboară voios
                        Şi se îngână cu al tău nume
                        Ca floarea mică cu-al ei miros.
 
