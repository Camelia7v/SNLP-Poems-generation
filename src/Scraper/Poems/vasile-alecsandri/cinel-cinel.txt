                        Păstorul zise: Cinel-cinel,
                        Copilei june de lângă el.
                        Două steluţe cu raze line
                        Lăsat-au cerul plin de lumini
                        Şi pe-a ta frunte ele-au căzut.
                        Ghici, drăguliţă, că le sărut.
 
                        Nu ghici-ndată
                        Gingaşa fată
                        Şi pe ochi dulce fu sărutată.
 
                        Păstorul zise încă: Cinel,
                        Copilei blânde de lângă el.
                        O vezi închisă, rumenă floare,
                        Cum se deschide, vezi lăcrimioare,
                        Şi pe-a ta faţă ea s-a născut.
                        Ghici, drăguliţă, că o sărut.
 
                        Nu ghici-ndată
                        Vesela fată
                        Şi pe guriţă fu sărutată.
 
                        Păstorul zise iară: Cinel,
                        Copilei mândre de lângă el.
                        Albe, rotunde, două-aripioare
                        Ne-ncetat saltă, la cer să zboare,
                        Şi tu-n robie le-ai tot ţinut.
                        Ghici, drăguliţă, că le sărut.
 
                        Nu ghici-ndată
                        Rumena fată
                        Şi pe sân fraged fu sărutată.
 
