                        Fiul paşei din Ianina
                        Un cal negru-n râu adapă,
                        Pe când vine după apă
                        Cu vas alb pe cap Despina.
                        Dar din munte, de pe creastă,
                        George cată-n văi şi vede
                        Şi pe Turc şi pe nevastă.
 
                        Fiul paşei din Ianina
                        De la piept o floare scoate
                        Şi-o aruncă-n val, să-noate
                        Până-n vale la Despina.
                        George-n munte pumnii îşi strânge,
                        Buza cruntă-n dinţi o muşcă
                        Şi de multă ciudă plânge.
 
                        Fiul paşei din Ianina
                        Vesel braţele-şi întinde,
                        Când se pleacă-ncet şi-i prinde
                        Crinul de pe râu Despina.
                        Ce, la piept a pus ea floare?
                        Dar şi-n munte George pune
                        Plumbii sub scăpărătoare..
 
                        Fiul paşei din Ianina
                        Blând dezmiardă alba frunte
                        A nevestei, dar din munte
                        Moarte-aduce carabina.
                        Nu în cal, nu-n fiul paşei,
                        Plumbul a mers drept în crinul
                        Pus pe albul piept al laşei.
 
                        Fiul paşei din Ianina
                        Sare-n şea, îndoaie brâul,
                        Bate-n cal nebun cu frâul –
                        Şi-l ajunge carabina:
                        Nu în piept strâns cu haină verde,
                        Ci-ntr-un braţ, mai mult neveste
                        Cu-acel braţ să nu dezmierde!
