                        Frumoasă şi jună, oh, dragă-mi mai eşti!
                        Eu caut şi caut în ochii-ţi cereşti,
                        Şi-n veci nu mă satur şi-n veci aş căta,
                        Iubită, dorită, o gură – aşa!
 
                        Tu tremuri, tu cauţi, tu murmuri, tu râzi,
                        Cu glasul tău dulce tu raiu-mi deschizi,
                        Cu părul tău moale tu viaţa mi-o legi-
                        O ştii şi te faci că nu o-nţelegi!
 
                        Şireată şi dulce – copil vinovat –
                        De ce nu mă-mbii cu al tău sărutat,
                        De ce-aştepţi să-l fur de pe ochii-ţi profunzi
                        Şi-n blondele plete tu capul ţi-ascunzi!
 
                        Cu mâna ţi-acoperi tu ochii tăi dragi,
                        Prin degete cauţi, nu râde, ci taci;
                        Pedeapsa ce meriţi, columbă a mea,
                        O gură-i. Oh, dă-mi-o mi-ai dat-o aşa!
