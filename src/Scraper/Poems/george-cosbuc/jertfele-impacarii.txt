                        În negura pădurii castelul îngrădit
                        Cu şanţuri uriaşe stă trist, mucigăit,
                        Şi numai câteodată în jurul său revine
                        Mişcarea vieţii calde, când paveze quirine
                        Răsar de după ziduri – de două ori pe an.
                        Atunci legionarii colosului roman
                        Ies grabnici ca furtuna şi tari ca răzbunarea,
                        Dar nu le simţi nici pasul, nici nu le-auzi strigarea,
                        Se-mprăştie deodată şi iar s-adună des
                        Şi pier în crâng. Se joacă? Dar iată-i! Dânşii ies
                        Mai mulţi! Erau o sută şi-acum ei sunt o mie,
                        Mai iuţi şi mai năvalnici, mai plini de vijelie.
                        S-amestecă, s-aruncă popor peste popor!
                        Ies fulgere din suliţe, dar suliţele mor
                        Zdrobite de pieptarul puternicelor zale;
                        Ajung acum la piepturi, cu pumnii-şi fac ei cale
                        Prin şiruri teutone: nici ţipete de guri,
                        Nici tropot nu s-aude! Vezi numai izbituri
                        De pumn, mişcare mută de braţ şi de secure.
                        Şi-n muta zvârcolire, ei intră în pădure
                        Aşa-ncleştaţi: şi codrii iau flacără acum.
                        Şi ei se luptă-n flăcări, s-azvârl, se îneacă-n fum,
                        Iar brazii cad pe dânşii aprinşi, se prăbuşeşte
                        În capul lor tot codrul, dar nimeni nu gândeşte
                        La fugă – două neamuri aprinse de un gând:
                        Din doi protivnici unul să piară mai curând.
