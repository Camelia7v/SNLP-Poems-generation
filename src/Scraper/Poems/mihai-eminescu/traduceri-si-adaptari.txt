                        Dulce cu corp de omăt înecat în păru-i de aur,
                        Venera zace murind – cine o va moşteni?
                        Ah, în două părţi deopotrivă-mpărţi bogăţia-i –
                        Ţie: frumseţe ş-amor; mie: durere şi dor.
 
                        *
 
                        Ce cumplit este amorul, deşi dulce aparent.
                        Un tiran, care nu varsă decât sânge inocent.
 
                        *
 
                        Pallas – în Lacedemon – văzu pe Venera armată:
                        – Aide acum să luptăm, judice Paride-acum.
                        Venera însă răspunse: – Armată mă-nfrunţi temerară?
                        Eu, pe când te-am învins, ştii cum că goală eram.
 
                        *
 
                        – Cum poţi s-omori un colibri, diamant frumos de aer?
                        Nu e frumos şi strălucit, n-ai milă de-a lui vaier?
                        – De ce mai flutură şi el sclipind o aripă luxoasă?
                        Natura mea, amicul meu, e ternă, serioasă.
 
                        *
 
                        Anii fug – cu ei viaţa – cu ea totul.
                        Azi suntem, iară mâine cinis et umbra;
                        Să-ncununăm a plăcerilor dulci trecătoare
                        Cupă de aur.
 
                        *
 
                        Cine-a făcut din trestii mai întâi şi-ntâi un fluier
                        Şi a săpat întâiul verset într-o coajă de copac,
                        De pe umbră pe părete zugrăvi întâia oară
                        O icoană. Nu; amorul nu mai e atât de grabnic.
                        Iară mintea e înceată.
