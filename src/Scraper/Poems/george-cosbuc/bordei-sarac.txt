                        Pe-ai tăi, pe rând pe toţi i-ai adunat
                        Ca puii-n cuib, şi-i pace-acum în tine.
                        Şi-adormi şi tu, bordei nealintat.
                        E linişte-n văzduh, şi noaptea vine
                        Cu cer senin; pe câmpul înzăpădat
                        Zâmbi-va îndată discul lunii pline.
 
                        Eşti slab şi vechi, dar te-ai luptat voinic
                        Să creşti un stol de suflete sărace.
                        A plâns mai pân-acum bolnav cel mic
                        Şi cel mai drag al tău… şi parcă tace.
                        Asculţi de-auzi vrun glas; n-auzi nimic,
                        Pui capu-n piept, zâmbind, şi-adormi în pace.
 
                        E vremea să te-alini. Scurmat de vânt,
                        Bătut de ploi, slăbit de ani, bătrâne,
                        Trăieşti de mila lor pe-acest pământ.
                        Vai cum se zbat s-agonisească pâine,
                        Sânt mulţi şi mici, şi-aşa de dragi îţi sânt –
                        Şi-acum ei tac şi iar vor plânge mâine.
 
                        Dar, poate crezi că va pluti mereu
                        De-a lungul nopţii pace-adormitoare?
                        Acum tu crezi, sărman bordei al meu,
                        Că-n alb veşmânt din cer o să coboare
                        Un înger blând! Dar nu ştii ce ştiu eu:
                        La noapte-un duh cu hohote-o să zboare.
 
                        Porni se va, de-o rece boare-adus,
                        Un ger cumplit şi-urmat dintâi de şoapte
                        Aşa cum trec, pe-al soarelui apus,
                        Năluci ce plâng prin lanurile coapte,
                        Şi-apoi sosi-va şuierând pe sus
                        Cel vecinic mânios din miazănoapte.
 
                        Prin somn tu vei simţi trecând fiori
                        Prin trupul tău, şi deschizând privirea
                        Vei sta cutremurat; acum tu mori!
                        Din mii de părţi s-a învârtejit pieire:
                        Câmpii cu crivăţ, şi văzduh cu nori,
                        Şi-un suflet răzvrătit întreagă firea!
 
                        Tu-n pază suflete de oameni ai!
                        Să nu te dai! De te-o strivi pe tine,
                        Sânt toţi ai tăi pierduţi! Să nu te dai!
                        El vine mânios, el vine, vine –
                        Te va urni din locu-n care stai,
                        Va smulge stuhul tău cu braţe pline.
 
                        Şi-ai tăi, deştepţi, vor plânge iarăşi toţi,
                        Când el te va-ncleşta să te ridice.
                        Trosnind te vei lupta să scoţi
                        Din mâna lui, dar ca un snop de spice,
                        Tu strâns vei fi de el; şi ce să poţi,
                        Tu slab şi vechi, în braţe-aşa voinice!
 
                        Veţi fi puţin de-a valma amândoi
                        Şi nu vei mai avea-n curând putere,
                        Gemând tu vei cădea strivit apoi.
                        Vai, nu te va durea a ta durere,
                        Dar uite-ai tăi pe câmp desculţi şi goi,
                        Şi tu murind, tu-ntreaga lor avere!
 
                        Cu hohote de diavol va-ndrepta
                        Şi-asupra ta va netezi nămeţii.
                        Când mâne-n zori eu voi veni, voi sta,
                        Vai, nu de aspru ger al dimineţii,
                        Voi sta-ngheţat de mila lor şi-a ta:
                        Nici tu nu vei mai fi, şi nici ei bieţii!
