                        Sus în deal la mănăstire,
                        Plânge sora-ntr-o grădină,
                        Plânge noaptea şi suspină
                        Dup-a lumii fericire:
 
                        De când eu eram copilă
                        Sunt de toţi ai mei uitată
                        Şi de rude fără milă
                        În pustiuri lepădată!
 
                        Fără vină, din născare
                        Mă văzui eu pedepsită,
                        Şi de-a lumii dezmierdare
                        Mă simţii în veci lipsită!
 
                        În amar trăind de mică,
                        Ochii-mi plâng, sufletu-mi geme,
                        Şi, ca pomul ce jos pică,
                        Viaţa-mi cade fără vreme!
 
                        Ah! sfârşească-se îndată
                        Astă viaţă de durere!
                        Vie moartea aşteptată
                        Ca o dulce mângâiere!
 
                        Ce spui, dragă surioară?
                        (Zise hoţul din pădure)
                        Cu-ai tăi ochi ca două mure,
                        Tu, frumoasă lăcrimioară,
 
                        Tu să mori, dulce minune!
                        Şi de Domnul nu-ţi e frică?
                        Dragă soră tinerică,
                        Fă trei cruci ş-o rugăciune.
 
                        De vrei ochii să-ţi lucească
                        Într-un rai de veselie,
                        Şi ca floarea din câmpie
                        În piept inima să-ţi crească,
 
                        Hai cu mine-n codrul verde
                        S-auzi Doina cea de jale,
                        Când plăieşii trec în vale
                        Pe cărarea ce se pierde.
 
                        Să vezi şoimul de pe stâncă
                        Cum se-nalţă, se izbeşte
                        Peste corbul ce zăreşte
                        În prăpastia adâncă.
 
                        Iar ciocoiul cum se pleacă
                        De mă vede la potică!
                        Cum, smerit, în genunchi pică
                        Şi de fală se dezbracă!
 
                        Am doi zmei de bună cale,
                        Doi! nici vântul nu-i întrece!
                        Am tovarăşi doisprezece,
                        Şi la brâu patru pistoale.
 
                        Am la piept o cruciuliţă
                        Cu lemn sfânt, cu moaşte sfinte,
                        Şi-n piept inimă fierbinte,
                        Ca fierbintea ta guriţă.
 
                        Am o piatră nestemată
                        Care noaptea viu luceşte,
                        Precum ochiu-ţi ce pândeşte
                        Fericirea depărtată.
 
                        Lasă tot, neagră chilie,
                        Comănac, mătănii, rasă,
                        Şi de vrei a fi voioasă
                        Ca o zi de voinicie,
 
                        Vin în lumea fericită
                        Cu voinicul ce te cheamă,
                        Căci cu dânsul nu e teamă
                        De-a mai fi călugărită!
 
                        De-a mers sora, nu e ştire;
                        Iar de-atunce prin grădină
                        Nici nu plânge, nici suspină
                        Nimeni-n deal la mănăstire.
 
