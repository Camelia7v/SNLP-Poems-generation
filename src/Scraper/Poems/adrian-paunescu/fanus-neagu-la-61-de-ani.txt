Cerneala putrezeşte-n călimări,
În beciuri, vinul nostru reânvie,
Ca să miroasă a lăstari de vie
Şi prin armuri ne trec stafii călări.
 
Dintre ai noştri, cei mai mulţi s-au stins,
Bizanţul pretutindeni ni se-arată,
Ce scris zadarnic, vremuri de erată,
Stilistică bogată dinadins.
 
Căderi de roţi de dorul cheii coarbe,
Oprirea va veni, acuş-acuş,
Vai, ce aproape au ajuns cei duşi,
Biblioteca parcă ne resoarbe,
În trista ţară a privirii oarbe,
Amurg valah. Îmbătrânim, Fănuş.
