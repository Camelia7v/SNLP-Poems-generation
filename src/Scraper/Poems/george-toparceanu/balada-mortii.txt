                        Cobora pe Topolog
                        Dintre munţi, la vale…
                        Şi la umbra unui stog
                        A căzut din cale.
 
                        În ce vară? În ce an?
                        Anii trec ca apa…
                        El era drumeţ sărman
                        Muncitor cu sapa.
 
                        Oamenii l-au îngropat
                        Într-un loc aiurea,
                        Unde drumul către sat
                        Taie-n lung pădurea.
 
                        Şi de-atunci, lângă mormânt,
                        Plopi cu frunză rară
                        S-au zbătut uşor în vânt,
                        Zile lungi de vară.
 
                        Soarele spre asfinţit
                        Şi-a urmat cărarea.
                        Zi cu zi l-au troienit
                        Vremea şi uitarea.
 
                        Dimineaţa ca un fum
                        Urcă pe coline,
                        Zvon de glasuri dinspre drum
                        Până-n preajmă-i vine.
 
                        Peste vârfuri lunecând
                        În argint, condurii
                        Înfioară când şi când
                        Liniştea pădurii…
 
                        Numai colo-ntr-un frunzar
                        Galben în lumină,
                        Stă pe-o creangă de arţar
                        Pasăre străină.
 
                        Stă şi-aşteaptă fără glas
                        Parcă – să măsoare
                        Cum se mută, ceas cu ceas,
                        Umbra după soare…
 
                        Astfel, tot mai neştiut
                        Spre adânc îl fură
                        Şi-l îngroapă-n sânu-i mut
                        Veşnica Natură.
 
                        Vara trece; pe cărări
                        Frunza-n codru sună.
                        Trec cernite înserări,
                        Nopţi adânci cu lună.
 
                        Iar când norii-nvăluiesc
                        Alba nopţii Doamnă,
                        Peste groapa lui pornesc
                        Vânturi lungi de toamnă…
