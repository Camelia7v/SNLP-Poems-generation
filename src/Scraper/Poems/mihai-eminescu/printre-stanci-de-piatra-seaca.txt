                        Printre stânci de piatră seacă,
                        Auzi plâns de cucuvai,
                        Ţipând noaptea tristu-i vai!
                        Când în nouri se îneacă
                        Chipul lunii cel bălai.
 
                        Vraja trece peste lume,
                        Vraja… cântec amorţit,
                        Ca un vis îngălbenit,
                        Pe-a ei buze vineţi spume,
                        Capu-i alb e ameţit.
 
                        Fuge, trece, fuge, zboară,
                        Buza-i tremură spumând,
                        Ochii-i joacă scânteind,
                        Sub nebuna ei cântare
                        Lumea doarme în descânt.
 
                        Este daina cea nebună,
                        Care cântă noaptea-n crâng,
                        Pe când stelele se sting,
                        Pe când frunzele-abia sună,
                        Pe când apele-abia plâng.
 
                        Vezi cum luna îngheţată,
                        Dintr-al nourilor hău,
                        Trece ca şi visul greu –
                        Sună-n noaptea descântată
                        Cântul trist din ceasul rău.
 
                        Şi bătrâna moarte toarce
                        Gândul ei în nefinit:
                        Zilele din vine-ţi stoarce
                        Şi când capu-ţi se întoarce,
                        Bagi de seamă c-ai trăit.
