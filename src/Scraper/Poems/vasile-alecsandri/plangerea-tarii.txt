                        Frunză verde de negară,
                        Vai! sărmană biata ţară,
                        Cum te-ajunge focul iară!
                        Ruşii vin, te calicesc,
                        Nemţii te batjocoresc
                        Şi ciocoii te hulesc!
                        Nu mi-e ciudă de străini,
                        Cât de pământeni haini,
                        Că tu dragă le-ai fost mumă
                        Şi ei singuri te sugrumă!
                        Nu mi-e ciudă de muscali,
                        Nici de nemţii bocăncari
                        Cât mi-e ciudă de ciocoi
                        Că te lasă la nevoi
                        De ţipă sufletu-n noi.
                        Frunză verde de neghină,
                        Vai ş-amar de-a ta grădină!
                        Cea grădină cu flori plină!
                        Cum o calcă, cum o strică
                        Nişte iezme fără frică!
                        Cum îi smulge florile
                        Şi-i pradă rodurile!
                        Frunză verde de mohor,
                        Vai de sânu-ţi plin de dor,
                        Cât e el de hrănitor
                        Şi la iepe căzăceşti,
                        Şi la câini flămânzi nemţeşti,
                        Şi la pilafgii turceşti,
                        Şi la râme ciocoieşti!
                        Sărăcuţ de maica mea,
                        Cui a fi milă de ea?
                        Sărăcuţ de locul meu,
                        Când l-a scăpa Dumnezeu?
                        Hai, copii, la cei stejari
                        Să tăiem niscaiva pari,
                        Ţara să ne-o ţărcuim
                        Şi de iezme s-o ferim!
 
