                        Balcanul şi Carpatul, la Dunărea măreaţă,
                        Ca doi giganţi năprasnici stau astăzi faţă-n faţă
                        Ş-aprinşi de dor de luptă, cu ochii se măsoară,
                        Cu glasul s-ameninţă, cu gândul se doboară,
                        Zicând: „Nu pot să-ncapă două paloşe într-o teacă!
                        E scris din noi doi unul în pulbere să treacă!”
 
                        Balcanul cel fanatic, muncit de aspră ură,
                        Nu ştie să-ngrădească sălbatica lui gură
                        Şi zice cu trufie: „Carpatule vecine,
                        De nu pleca-vei fruntea, amar va fi de tine,
                        Căci repezi-voi grabnic din plaiurile-mi nalte
                        Torente-necătoare deprinse ca să salte
                        Din maluri peste maluri, din munte peste munte,
                        Să bată-a tale coaste, s-acopere a ta frunte,
                        Să facă într-o clipă ca să dispari din lume
                        Cu-a tale stânci şi codri, cu-ai tăi copii şi mume!”
 
                        Carpatul scoate-un freamăt teribil de urgie,
                        Mişcând coama-i de codri, ca leul de mânie,
                        Şi-n clocot lung răspunde: „Balcane, a ta trufie
                        Arată că tu astăzi căzut eşti în pruncie.
                        Nevoie ai de-o cârjă ruina-ţi s-o suporte,
                        Căci eşti, acum, sărmane, ajuns la prag de moarte.
                        Ai fost odinioară gigant prin înălţime,
                        Amar prin fanatismu-ţi, puternic prin cruzime!
                        Ai revărsat pe lume şi groază şi ruşine
                        Şi te-ai scăldat în sânge până ce-ai dat piept cu mine.
                        De-atunci au trecut secule! Strivita omenire
                        S-au deşteptat, şi numai tu stai în adormire,
                        Ademenit de visuri nebune şi trufaşe,
                        Făr-a pătrunde norii care te ţin în faşe!
                        Orb uriaş! cu cârja tu genele-ţi ridică
                        Şi vezi l-a tale poale cât umbra-ţi e de mică!
                        Eşti şters din cartea lumii, tu, care in vechime
                        Stai rezemat în somnu-ţi de-o putredă mărime!
                        Şi vrei să ţii în lanţuri popoarele creştine?
                        Şi vrei, Balcane gârbov, eu să mă-nchin la tine?
                        Dar n-auzi cum te râde şi Dunărea, şi Marea?
                        Deviza ta-i sclavia, ş-a mea – neatârnarea!”
                        Cum zic, doi vulturi ageri, zburând din vârf de munte,
                        Se-nalţă până-n ceruri şi scot ţipete crunte.
                        De pe Balcani e unul şi din Carpaţi e altul…
                        Mult repede le-i zborul, mult crâncen le-i asaltul,
                        Căci se izbesc de fulgeri la luptă-ucigătoare!
                        Întinsele lor aripi se bat lucind la soare,
                        Ş-a lor cumplite gheare şi pliscuri oţelite
                        Îşi dau loviri de moarte şi răni îşi fac cumplite.
 
                        Deodată cade unul din vulturii duşmani:
                        E vulturul prădalnic din barbarii Balcani,
                        Şi-n patru părţi a lumii zbor smulsele lui pene!
                        Şi cântă libertatea pe maluri dunărene.
 
