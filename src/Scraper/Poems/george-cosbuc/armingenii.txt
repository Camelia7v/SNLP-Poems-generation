                        Pe când umbla Hristos prin ţară
                        Lăţind cuvântul său frumos,
                        Ovreii toţi i-au scos ocară
                        Şi cărturari de-ai lor cercară
                        Prilegi să piardă pe Hristos.
                        Aşa, într-o noapte-ntunecată
 
                        Când vecinicul Mântuitor
                        Dormea-ntr-o casă încreştinată,
                        Găsitu-l-au ovreii-ndată
                        Şi sfat făcut-au de omor.
                        La miezul nopţii aveau să vie
 
                        La casa unde el dormea
                        Şi, casa pentru ca s-o ştie,
                        Au pus ca semn şi mărturie
                        În faţa casei o nuia.
                        Dar Dumnezeu, cel ce scoboară
 
                        Şi-n gândul cel mai nevădit,
                        Nu lasă p-al său fiu să moară,
                        Căci a răscumpărării oară
                        Şi vremea morţii n-a sosit.
                        Şi Dumnezeu orbit-a firea
 
                        Ovreilor împinşi la rău,
                        Încât să n-aibă nicăirea
                        Vrun chip de-a făptui pierirea
                        Născutului din Dumnezeu.
                        La miezul nopţii-n gloată mare
 
                        Ovreii pe furiş pornesc
                        Sunt muţi ovreii de mirare,
                        Că ei la casa fiecare
                        Ca semn câte-o nuia zăresc.
 
                        Dac-am pierdut şi astăzi prada,
                        Cu greu putea-vom s-o găsim.
                        Porneşte-apoi răcnind grămada,
                        Pierândă-n zgomot toată strada
                        Tăcutului Ierusalim.
 
                        Dar neputând să mai găsească
                        Pe Christ ca să-l omoare-n somn,
                        Pierdut-au noaptea duşmănească
                        Şi n-au putut să-ndeplinească
                        Pierirea veşnicului Domn.
 
                        Şi dintr-acea zi-nainte
                        Rămas-a obicei, şi spun,
                        Ca pentru aducerea-aminte
                        De noaptea mântuirii sfinte
                        Românii şi-azi armingeni pun.
