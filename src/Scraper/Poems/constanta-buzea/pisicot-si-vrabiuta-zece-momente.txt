                        I
 
                        Vrăbiuţa de la mare
                        Se bronza pe aripioare.
                        Mai tăcut decât un peşte,
                        Pisicotul o pândeşte.
                        O pândeşte de sub floare
                        Mustăcind din mustăcioare.
 
                        II
 
                        Peştişorii trec călare
                        Pe cai verzi, pe cai de mare.
                        Cei mai mici şi cei mai mari
                        Ne privesc prin ochelari.
 
                        Mijlociii ca mărime,
                        Se gândesc numai la rime.
                        Crabii sunt gândaci stângaci,
                        Cam urâţi, ce să le faci!
 
                        Dar la firea lor stângace
                        Şi-au făcut o carapace.
                        Crabii sunt un fel de raci
                        Mai rotunzi, mai cufundaci.
 
                        III
 
                        Cu nisipul dat prin sită,
                        Plaja-i galbenă
                        Ca mierea,
                        Doar puţin zaharisită.
 
                        Pisicotul Gheară-tare
                        Se bronzase stând la soare,
                        Astfel că, la început,
                        Nici nu l-am recunoscut.
 
                        IV
 
                        Ştiţi că pisicotul are
                        Zeci de perne la picioare?
                        Zece-n spate, zece-n faţă,
                        Merge lin, nu se agaţă.
                        Mare javră, mare, mare!
                        Parcă nici nu are gheare!
 
                        V
 
                        Labele când şi le linge
                        De lapte sau de funinge,
                        Cu ghetuţele lui unse
                        Se joacă de-a v-aţi ascunse.
 
                        Când se spală Pisicot,
                        Şi o face foarte des,
                        Negreşit, bineînţeles,
                        Nu se zgârie pe bot.
 
                        VI
 
                        Crede c-o să-i meargă strună
                        Vânătoarea lui de vrăbii.
                        Ziua-i soare, noaptea-i lună,
                        Marea-i plină de corăbii.
 
                        Hai cu laţul, hai cu sfoara,
                        Pisicot se crede tare,
                        Că, de cum se lasă seara,
                        El nu trece la culcare,
                        Ci, la cuib, în pom urcând,
                        Prinde vrabia în gând.
 
                        VII
 
                        Însă vrabia bronzată
                        E hazlie, e şireată.
                        S-a-mbrăcat în cucuvea
                        Şi-aşteptându-şi musafirul,
                        Într-o carte răsfoia.
 
                        VIII
 
                        – Pisicot, coadă de-un cot,
                        Şi la vârf făcută nod,
                        Nu te duce la răscruce,
                        C-o să-ţi fie rău de tot!
 
                        IX
 
                        Dar mutriţa lui deşteaptă
                        Nu ascultă, nu aşteaptă.
                        Şi-n costumul lui de bal,
                        A căzut într-un canal.
 
                        X
 
                        Întâmplată întâmplare!
                        Pisicot a fost luat,
                        Dus rapid cu o salvare
                        La spital şi pus în pat.
 
                        Are pisicot răbdare,
                        Are febră foarte mare,
                        Rupte câteva oscioare,
                        Şi durere, şi coşmare.
 
                        Doctorul i-a dat injecţii,
                        Mâţa soră-i face frecţii…
