                        Ţară-avem şi noi sub soare,
                        Şi-o râvnesc duşmani destui,
                        Dar prin vremi asupritoare
                        N-am lăsat-o nimănui.
                        E bogată, zici! vezi bine,
                        E bogată, căci în ea
                        Multe inimi sunt, străine,
                        Şi-i frumoasă, că-i a mea.
                        Dacă-i mică, nu-i de-ocară,
                        Căci viteji în ea mai sânt,
                        Şi-apoi şi la noi în ţară
                        Creşte fierul din pământ:
                        Când voim, îl ştim culege,
                        Ştim cum să izbim cu el
                        Când duşmani lipsiţi de lege
                        Vin spre noi cu gând mişel.
 
                        Steag avem şi noi, străine,
                        Şi-l iubim cu jurământ.
                        Ziua răului când vine,
                        Ce frumos se zbate-n vânt!
                        E frumos şi steagul vostru,
                        Dar pe-al nostru de-l privesc
                        Tot mai mândru este-al nostru,
                        Şi mai sfânt, că-i românesc.
                        Rupt de-asprimile furtunii
                        Răscolite de duşmani
                        L-au purtat cinstit străbunii
                        Prin atât amar de ani.
                        De ne cheamă azi la moarte,
                        Veseli mergem la război:
                        Să dea Domnul să ni-l poarte
                        Şi nepoţii tot ca noi!
 
                        Ştim şi noi o lege sfântă,
                        Şi de-un veac de ani acum
                        Stăm cu ochii tot spre ţintă,
                        Mergem tot pe-acelaşi drum.
                        Pentru sfânta lege-a crucii,
                        Pentru limba ce-o vorbim:
                        Ce de-oţel pe săbii lucii
                        Pus-am noi de când trăim!
                        Ştie Dumnezeu de-i bine
                        Ori de facem vrun păcat
                        Dar noi ştim c-aşa e bine
                        Să ţinem ce-am apucat.
                        Pentru lege, pentru limbă,
                        Noi cu gura prindem foc:
                        Numai vântul se tot schimbă,
                        Însă munţii stau pe loc.
 
                        Sunt şi neamuri mai cu nume,
                        Mai vestite la război;
                        Or fi multe poate-n lume,
                        Câte n-au ajuns la noi.
                        Dar noi ştim ce ne-nvăţară
                        Cei ce-au fost, şi când rostim
                        Vorba sfântă neam şi ţară
                        Noi, străine, tresărim.
                        Pentru cel ce ne iubeşte,
                        Tot ce-avem noi dăm cu drag,
                        Dar când neamul ni-l huleşte
                        Şi vrăjmaş ne vine-n prag,
                        Mii de oşti cu el s-aducă:
                        Noi suntem români destui
                        Când de piept cu noi s-apucă,
                        Aibă-l ceru-n mila lui!
