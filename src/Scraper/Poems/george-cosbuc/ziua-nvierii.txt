                        E soare-n cer şi cântec de clopote e-n sat
                        Biserica e plină de cei cari au plecat
                        Din zori şi de cu noapte, din dealuri şi cătune
                        Sunt Paştele! Văzduhul e parc-o rugăciune,
                        Şi totu-i sărbătoare pe deal şi pe câmpii,
                        Cu flori şi cu izvoare, cu glas de ciocârlii:
                        El, El dă zilei farmec şi farmec dimineţii,
                        El morţii dă repaos, dă dragoste vieţii!
 
                        Dar colo într-o casă la margine de sat
                        Nevasta nu-şi găsise nici vreme de-mbrăcat,
                        Nici loc măcar de-astâmpăr în ceasul Învierii.
                        Cu faţa pustiită de viforul durerii
                        Ea stă-n genunchi de pază bolnavului culcat
                        În leagăn. Capu-i veşted îi geme răzimat
                        De-o dungă răbdătoare, cu mâinile sub dânsul.
                        Ea, veselă de-a pururi, abia ştiu ce-i plânsul
                        În zilele fetiei, şi-un gând o însenina
                        De când e măritată: că Domnul îi va da
                        O fată, drăgălaşă, cu ochii de cicoare
                        Ca tată-său, şi blândă şi vecinic zâmbitoare
                        Ca mă-sa! Puişorul! Oh, bine ce va fi!
                        Şi va zâmbi copila când mă-sa va zâmbi,
                        Şi una o să-ndemne la râs pe cealaltă.
                        O vede mică-n leagăn, şi inima-i tresaltă,
                        Şi-i creşte fata, creşte, bujor şi ghiocel,
                        Şi uite-o cum se-ncearcă să stea copăcel
                        Şi bâlbâie şi cade, dar râde şi se scoală.
                        Ce veselă-i când vine să-şi puie capu-n poală
 
                        La mamă-sa şi-ndrugă cuvinte de-ale ei.
                        Şi creşte ca din apă, n-o vezi înaltă ce-i?
                        Cât masa e de naltă, şi-ajunge la zăvor
                        Şi singură-şi deschide, când iese-n foişor.
                        O vede-n gând şi râde şi tremură nevasta
                        O, Doamne, tu eşti mare, şi dulce-i viaţa asta!
                        Dar a venit copila s-o înveţe cum să plângă,
 
                        Să-i frângă rostul vieţii şi sufletul să-i frângă
                        Prin zbuciumul durerii; de două săptămâni
                        Copila mamei n-are răsuflet în plămâni
                        De multă izbitură şi nopţi făr-alinare.
                        Degeaba-i mai descântă, că leac într-asta n-are,
                        Şi slujbele-s degeaba şi macu-n aşternut
                        Şi vinerile mă-sa degeaba le-a ţinut.
                        Şi i-a citit şi popa, dar nu i-a fost de samă!
                        Sub patru evanghelii a stat sărmana mamă
                        În braţe cu odorul, sub sfântul patrahil
                        Şi tot nu prinde suflet sărmanul ei copil.
                        E singură. Bărbatu-i e dus la liturghie.
 
                        E prea păcat de moarte ca nimeni să nu fie
                        Din casă la-nviere, şi s-ar fi dus şi ea,
                        Dar azi se liniştise copila şi dormea.
                        Cum sta aşa pe leagăn cu fruntea pe o dungă,
                        O învinge oboseala şi fierberea-ndelungă,
                        Pe-ncet ea-nchide ochii: e cald şi e frumos
                        Şi-n geamuri bate cerul cu soare şi miros,
                        Şi ea de nedormire e galbenă şi frântă,
                        Şi-i linişte-n odaie, şi clopotele cântă…
                        Ah, iată cum aleargă de-a lungul unui plai
                        Copila mamei, albă ca îngerii din rai
                        Şi capul mic şi vesel pe spate şi-l aruncă!
 
                        E linişte pe dealuri şi cântece pe luncă
                        Şi fete-n haine-albastre, ca cele de-mpărat,
                        Se joacă-n scânteierea văzduhului curat
                        Pe sus, năluci frumoase cu fulgere încinse.
                        Copila mamei-n zarea câmpiilor întinse
                        Tot face semn să vie şi mamă-sa la ea.
                        Şi mama pleacă grabnic şi parcă se ducea
                        Pe sus, plutind pe aripi, şi nu putea s-ajungă!
                        O ţint-aşa de-aproape şi-o cale-aşa de lungă!
                        Dar uite-acum! Din vale vin popi, cădelniţând,
                        Şi-n capetele goale creştinii vin cântând:
                        Sunt toţi bătrâni ca vremea, iar preoţii înainte
                        Sunt mai bătrâni şi cântă, dar slabele cuvinte
                        Abia răsar din gură ş-apoi pierdute mor
                        Prin bărbi tremurătoare; iar cântecele lor
                        Răsună ca din peşteri, fac vuiete-necate
                        Ca plângerile toamnei prin frunzele uscate.
                        Şi mama-şi face cruce, s-apropie un pas
                        Dar când zăreşte mortul rămâne fără glas,
                        Copila ei pierise, şi-o vede că-i aproape,
                        Copila e sub giulgiuri şi-o duc ca să i-o îngroape…
                        Ea sare buimăcită şi-apucă vrăjmăşeşte
                        Copila, o ridică din leagăn, o priveşte
                        În ochi: ei sunt de sticlă şi morţi ca de pământ,
                        O ţine sus, dar capul copilei cade frânt,
                        O scutură puternic, ca-n suflet să-i pătrundă,
                        Cum ţii de piept pe unul şi-l scuturi să-ţi răspundă,
                        Şi-o strânge furtunatic un urlet a gemut,
                        Era durerea mamei, că ei i s-a părut
                        C-aude roata morii şi roata stă deodată.
                        Se uită lung în juru-i, se-ntoarce înspăimântată,
                        Cu ochii plini de vifor, cu sufletul pătruns
                        D-un fulger: parcă vede în cas-aici ascuns
                        Duşmanul ei, hainul, ce vine să-i sugrume
                        Bărbatul şi copila, pe dragii ei din lume.
                        Să nu ne laşi, măicuţo! îi zice de la piept
                        Copila ei cea moarta, Nu, nu! răspunde biata,
                        Te apară măicuţa, pe tine şi pe tata!
                        Şi strânge-apoi copila la sufletul ei plâns,
                        Că moartă să nu fie, murea de-atâta strâns,
                        Şi iese cu ea-n braţe, spre sat apoi s-abate
                        Cu ochi aşa năprasnici, cu mâinile-ncleştate,
                        Aleargă, ţine drumul bisericii, şi-n drum
                        Se dau creştinii-n lături, cruciţi, că văd acum
                        Ce n-au văzut în viaţă: văd groaza şi păcatul
                        Dar ea aleargă-ntruna să-şi apere bărbatul,
                        Căci el acolo-i singur, şi dacă va sosi
                        Duşmanul înainte, ea nu-l va mai găsi.
 
                        Cucernici stau creştinii, în pace şi iubire,
                        Smerit plecând genunchii şi limpedea privire,
                        Iar clopotele cântă; deodată ei tresar:
                        Ea vine, parcă-i vifor, de flăcări ochii-i par,
                        Năvalnică s-azvârle să-şi facă drum cu sila
                        Şi spaima face vuiet şi jalnic ţipă mila
                        Din tinda îndesită de-o lume de femei.
                        S-abat în două laturi creştinii-n drumul ei,
                        Năuci de fără-vestea urgiei care-i bate.
                        Cu ochi aşa năprasnici, cu mâinile-ncleştate
                        Pe piept, ca o nălucă visată de-un nebun,
                        Desculţă, nedormită, şi hainele ei spun
                        Că nu e semn a bine, ca-i blestem şi pierzare,
                        Pedeapsă peste dânşii, în ziua asta mare.
                        Ea însăşi buimăcită în jurul ei privea,
                        Căci îşi pierduse capul şi nu-şi mai pricepea
                        Cărările; în faţa bărbatului, pierdută
                        Privea într-altă parte, el mut şi dânsa mută.
                        Iar când el zise-n urmă: E moartă? Ca din drum
                        Un om grăbit, ea silnic răspunse: D-apoi cum?
                        Se-ntoarse apoi cu spaimă, izbită ca din mână;
                        Ardea de-ntunecată privirea ei păgână
                        Şi buzele-i jucară de-un tremur fioros.
                        Văzuse cruci şi facle şi chipul lui Christos,
                        El azi omoară moartea cu vecinica viaţă,
                        E sfânt şi e puternic, şi stă aici de faţă
                        Cu mine şi cu tine, că toţi suntem ai lui:
                        Iar dacă plângi el tace; sub pază-i de te pui,
                        El tace; şi durerea când urlă şi te face
                        Să rupi pământ cu dinţii de mult amar, el tace!
                        Şi ea, lăsând copila din mâini, a ridicat
                        Cu vuiet pumnii-n aer: Da, cât nu l-am rugat!
                        Lui cântec şi tămâie, lui rugile şi plânsul,
                        Lui preoţi şi biserici şi toate pentru dânsul!
                        Că zece bani de are un biet de pe cărări
                        În loc să-şi ia pâine, îi dă pe lumânări,
                        Pe fumuri de tămâie; el toate ni le cere
                        Şi-n schimb ne dă-ntuneric şi foame şi durere.
                        Muriseră creştinii în jur de-acest cuvânt,
                        Iar preotul din mână scăpă paharul sfânt,
                        Şi sta cu ochii-n aer şi galben ca paharul:
                        Părea că s-aprinsese de trăsnete altarul.
                        Dar cine-l pune oare să fie Dumnezeu?
                        Copilul lui e colo, şi-aici copilul meu:
                        De-al lui îi pasă numai, de-al altora ce-i pasă?
                        Lăsaţi-mă! E moartă, şi uite-i, nu mă lasă!
                        Cu vuiet ea s-azvârle, dar zece mâini o ţin.
                        Ea plânge, tot altarul de hohot este plin,
                        Ea ţipă şi scrâşneşte şi bate din picioare,
                        Dar alte zece palme pe gură-i pun zăvoare.
                        Aşa-necată urlă, la Christ cătând mereu;
                        Copilul lui e colo, şi-aici copilul meu:
                        De-al lui îl doare numai şi iarăşi e curmată
                        De mâinile-ngrozite, de multe mâini deodată,
                        Şi mulţi se dau în laturi şi mulţi se-ngrămădesc,
                        Iar Christ rămâne singur, căci toţi acum privesc,
                        La zbuciumul durerii: de mulţi încercuită,
                        Mâniile slăbiei o fac mai zvârcolită,
                        Şi-o clipă, mântuindu-şi vorbirea, de sub mâini
                        Ca fulgerul se-ntoarce spre-altar cu ochi păgâni
                        Şi geme ca înjunghiată: De-al altora nu-l doare
                        Pe-al lui să şi-l învie, pe-al meu să mi-l omoare!
                        Au scos-o cu puterea. Pe drumul îndelungat
                        O duc acum pe braţe, căci n-a mai încetat
                        Să ţipe-n zvârcolire, lovind pe cei ce-o poartă.
                        Bărbatul ei în urmă, având copila moartă
                        La piept, e dus cu gândul şi vine-ncet şi trist,
                        E soare-n cer, puternic şi mândru, ca un Christ,
                        E linişte pe dealuri şi, ca o rugă sfântă
                        Trec şoapte prin văzduhuri, iar clopotele cântă.
                        E ziua veseliei, cu glas de ciocârlii,
                        Cu zâmbete şi jocuri şi râsuri de copii,
                        Căci azi învie Domnul, iar Domnul este mare,
                        Şi nimeni nu cunoaşte ascunsa lui cărare!
