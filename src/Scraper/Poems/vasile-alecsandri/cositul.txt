                        Faptul zilei se aprinde pe a dealurilor frunte,
                        Ş-un râu falnic de lumină se revarsă peste munte.
                        Iarba coaptă străluceşte, ea se clatină la vânt,
                        Ş-a ei umbră lin se mişcă în dungi negre pe pământ.
 
                        Iată, vin cosaşii veseli, se pun rând. Sub a lor coasă
                        Câmpul ras rămâne verde ca o apă luminoasă.
                        Unii brazdele răstoarnă, în căpiţi alţii le-adună,
                        Le clădesc apoi în stoguri şi cu stuh le încunună.
 
                        Mai devale-n cea dumbravă cu poiana tăinuită,
                        Unde umbra pare verde şi de flori e-mbălsămită,
                        Coasele sub teaca udă zinghenesc răsunător.
                        Din căpiţă în căpiţă dumbrăveancă saltă-n zbor.
 
                        Un flăcău, cosind deoparte, lângă-o tufă de sulcină,
                        Vede iarba încâlcită, frântă pe la rădăcină.
                        „Ce să fie? Cuib de fiară? O! minune!” zice el,
                        Şi, zâmbind, se pleacă iute de culege… un cercel!
 
