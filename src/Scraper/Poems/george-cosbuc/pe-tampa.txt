                        Un nor ivit de cătr-apus
                        Se urcă-n sus
                        Plutind încet spre miazănoapte
                        Iar umbra lui prin văi căzând
                        Acum întunecă pe rând
                        Livezi şi vii şi grâne coapte.
 
                        Văd drumuri albe-n zări senine,
                        La margini munţi, mai jos coline
                        Şi, ca pe-o pânză zugrăvit,
                        Oraşu-n vale-adânc sub mine.
                        E pace-n cer şi pe pământ;
                        Abia nestătătorul vânt
                        Venit de peste munţi, de-aiurea,
                        Tot spune ce din veci a spus –
                        Şi până-n văi, de-aici de sus,
                        Se zbate-ncet doinind pădurea.
