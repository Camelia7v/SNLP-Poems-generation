                        Uite, de-ar fi lege-n ţară
                        Să popim pe toţi aceia
                        Cari fac vinului ocară
                        Şi zoresc, că-i om nebun
                        Cine crede-n hori şi-n fete –
                        Eu pe cinstea mea vă spun:
                        De m-aţi bate-n toată ziua,
                        Nici de dascăl n-aş fi bun!
 
                        Însă, de-ar ieşi vreo lege
                        Că nevestele de-acuma,
                        Nu bărbaţii, vor alege
                        Pe primar, şi că-i iertat
                        Să se caute vrednicia
                        Numai după sărutat:
                        De v-aţi pune-n cap cu toţii,
                        Eu aş fi primar în sat!
