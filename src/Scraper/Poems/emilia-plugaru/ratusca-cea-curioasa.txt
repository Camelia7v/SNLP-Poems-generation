                        O răţuşcă a ieşit
                        Din ogradă.
                        Lumea largă – hopa-hop –
                        Vrea s-o vadă.
 
                        Lângă poartă s-a oprit
                        Şi priveşte.
                        Mai departe – mac-mac-mac –
                        Nu-ndrăzneşte.
 
                        Pe drum trece – dur-dur-dur –
                        O maşină.
                        Spre răţuşcă – aoleu –
                        Vrea să vină.
 
                        Când maşina a plecat –
                        O căruţă.
                        Se îndreaptă – vai-vai-vai –
                        Spre micuţă.
 
                        Pân-acuma n-a văzut
                        Niciodată,
                        O maşină, o căruţă
                        Cum arată.
 
                        Speriată-i rău de tot
                        Mititica.
                        Vrea acasă – iute, iute –
                        La mămica.
 
                        Şi răţuşca – hop-hop-hop –
                        În ogradă.
                        Lumea largă nu mai vrea
                        Să o vadă.
 
                        Până creşte, o să stea
                        Doar în curte.
                        E micuţă, iar în drum
                        Rele-s multe.
