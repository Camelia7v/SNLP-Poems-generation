                        Spune, mândro, mergi, nu mergi?
                        Din două una să-ţi alegi
                        Spune, mândro, vrei, nu vrei?
                        Că colea mă roagă trei.
                        Aide, mândro, să fugim,
                        Unde-om putea să trăim,
                        Că satul ni s-a mărit
                        Şi nu mai e de trăit.
                        Unde sunt cu trei, cu doi,
                        Vorba le e tot de noi,
                        Şi fac sfaturi pe ascuns
                        Să ne facă-un neajuns.
                        Vină, mândro, mai curând
                        Că de nu, te las plângând
                        Şi mă duc peste Muscel
                        Unde n-am duşmani de fel,
                        Că n-am ce-mpărţi cu el.
 
