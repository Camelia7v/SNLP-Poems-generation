                        Arbori albi şi sclipiri de-argint.
                        Ce cuminte mai ninge afară.
                        Zurgălăi şi colinde de-ajun
                        Vor suna la ferestre deseară.
 
                        Peste anul ce pleacă-n poveste
                        Mai ninge, mai ninge cuminte.
                        Tainic vine, se lasă-nserarea…
                        Oare cum să descrii în cuvinte?
 
                        Oare cum să descrii în cuvinte
                        O noapte de vis, de magie?
                        E ultima noapte din an,
                        Şi de mâine alt an o să fie.
 
                        Anii vin, anii trec şi se duc
                        Ca un şir de cocori care zboară.
                        La fereastră răsună colindul,
                        Iarăşi ninge cuminte afară…
