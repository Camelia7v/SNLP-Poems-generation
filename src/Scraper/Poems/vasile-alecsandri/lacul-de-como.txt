                        În lacul de Como e unda senină
                        Ca cerul albastru ivit printre nori.
                        În juru-i se-ntinde un rai de grădină
                        Ce varsă pe maluri buchete de flori.
 
                        Frumoasele villa, zâmbind în lumină,
                        Se-nşiră sub dealuri ca scumpe comori,
                        Şi-n umbra de arbori ce-n apă se-nclină
                        Trec bărci uşoare cu juni călători.
 
                        Pe mal o copilă se primblă-n răcoare.
                        Un flutur de aur s-alintă la soare
                        Şi cată-a se pune pe albul ei sân.
 
                        O! lac! o! minune! Ferice, ferice
                        De cine-şi închide aripile-aice,
                        Ca fluturul vesel pe floarea de crin!
 
