                        În fund, pe cer albastru, în zarea depărtată,
                        La răsărit, sub soare, un negru punct s-arată!
                        E cocostârcul tainic în lume călător,
                        Al primăverii dulce iubit prevestitor.
 
                        El vine, se înalţă, în cercuri line zboară
                        Şi, răpide ca gândul, la cuibu-i se coboară;
                        Iar copilaşii veseli, cu peptul dezgolit,
                        Aleargă, sar în cale-i şi-i zic: „Bine-ai sosit!”
 
                        În aer ciocârlia, pe casă rândunele,
                        Pe crengile pădurii un roi de păsărele
                        Cu-o lungă ciripire la soare se-ncălzesc
                        Şi pe deasupra bălţii nagâţii se-nvârtesc.
 
                        Ah! iată primăvara cu sânu-i de verdeaţă!
                        În lume-i veselie, amor, sperare, viaţă,
                        Şi cerul şi pământul preschimbă sărutări
                        Prin raze aurite şi vesele cântări!
 
