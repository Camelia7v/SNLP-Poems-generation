                        Săracă Ţară-de-Sus,
                        Toată faima ţi s-a dus!
                        Acu cinci sute de ai
                        Numai codru îmi erai…
                        Împrejur năşteau pustii,
                        Se surpau împărăţii,
                        Neamurile-mbătrâneau,
                        Crăiile se treceau
                        Şi cetăţi se risipeau
                        Numai codrii tăi creşteau.
                        Verde-i umbra nepătrunsă
                        Unde-o lume e ascunsă
                        Şi în umbra cea de veci
                        Curgu-mi râurile reci
                        Limpejoare, rotitoare,
                        Având glasuri de izvoare.
                        Bistriţa în stânci se zbate
                        Prin păduri întunecate
                        Şi mereu se adânceşte
                        Unde apa-abia clipeşte,
                        Şi deodată vede că
                        Apa i se-mpiedică
                        Şi de stânci i se iezeşte;
                        Ea s-adună şi tot creşte,
                        Se iezeşte-n mândru lac
                        Ale cărui ape tac,
                        Iar copacii umbră-i fac,
                        Pe deasupra frunza deasă
                        În adânc apa veghează
                        Iar stejari din mal în mal
                        Pe deasupră-i se prăval,
                        Vârfuri sprijin deolaltă
                        Şi îmi fac o boltă naltă,
                        De vârfuri ei se-mpletesc
                        Şi în umbră stăpânesc
                        Şi în vecinică răcoare
                        Undele-s scânteietoare.
                        Dintr-un mal la celălalt
                        A căzut un trunchi înalt,
                        Mi-a căzut de-a curmezişul,
                        De îi spânzură frunzişul,
                        Punte lungă de-un copac
                        Peste-o linişte de lac,
                        Punte lungă, punte mare,
                        De mi-o poţi trece călare.
                        Iar Muşatin tinerel,
                        Trece puntea singurel,
                        Cu pieptarul de oţel,
                        Cu cuşma neagră de miel,
                        Cu zeghea albă pe el.
                        Cum venea la vânătoare,
                        Purta arcul pe spinare,
                        Tolbă de săgeţi el are;
                        Cu lungi plete până pe spate,
                        Dar la frunte retezate.
                        Copilaş în haine strimte,
                        Uşurel mi se mai simte;
                        De ocheşte-o căprioară,
                        Şoimul pe deasupra-i zboară;
                        De-şi întinde mâna-n sus,
                        Şoimu-n palmă i s-a pus;
                        Şi tot vine chiuind
                        Şi din frunză tot pocnind,
                        Şi când prinde a cânta,
                        Codrii-ncep a răsuna:
                        – Auzi dragă, auzi mamă
                        Pe Muşatin cum te cheamă?
                        Nime-n juru-i nu era,
                        Numai mierla şuiera,
                        Iară el se cobora
                        Unde apa tremura.
                        Cucul cântă, mierla-i zice:
                        – Ce caţi tu, băiet, pe-aice?
                        – Creşte, codri, şi te-ndeasă,
                        Numai de-o cărare-mi lasă,
                        Şi te trec în curmeziş,
                        Doar de-oi da de-un luminiş
                        Şi în el izvor de apă
                        Să văd şoimul cum se s-adapă.
                        Zice codrul liniştit:
                        – M-am pus de am înfrunzit
                        Pentru că tu m-ai dorit.
                        Iară valurile sună,
                        Mişcătoare se adună,
                        Printre pânzele de frunze
                        Cearcă soare să pătrundă,
                        Ard în umbră la răcoare
                        Petele scânteietoare
                        Şi pe-a undelor bătaie
                        Varsă lumina văpaie,
                        Pe şiroaie limpezi, lungi,
                        Zboară razele ca dungi.
                        Sub un vechi stejar pletos
                        Ce-şi lăsa crengile-n jos
                        Muşatin se întindea
                        Punând arcu-alăturea:
                        – Codri, codri, dragul meu,
                        Parcă ţi-aş fi spus-o eu
                        Să suni din frunză mereu.
                        Că, de când nu te-am văzut,
                        Multă vreme a trecut
                        Şi, se când nu te-am cătat,
                        Multă lume am îmblat.
                        Codrul i se închina
                        Şi din ramuri clătina:
                        – Măi Muşatin, măi Muşatin,
                        Voios ramurile-mi clatin
                        Şi voios ţi-aş cuvânta:
 
                        Să trăieşti Măria-ta!
                        Hai Muşat, să ne-nţelegem
                        Şi-mpărat să ni te-alegem,
                        Împărat izvoarelor
                        Şi al căprioarelor,
                        Aşezat la vrun pârâu,
                        Să scoţi fluierul din brâu,
                        Tu să cânţi şi eu să cânt,
                        Frunza-mi toată s-o frământ,
                        S-o pornesc vuind în vânt
                        Pe izvoare,
                        În ponoare,
                        Unde păsările zboară,
                        Unde crengile-mi se pleacă
                        Şi căprioarele joacă.
                        Apa-i zice…: – O, copile,
                        Mâinile întinde-mi-le,
                        Vino-n fundul luminos,
                        Că tu eşti copil frumos!
                        Iar Muşatin îi răspunde:
                        – Geaba mă momeşti în unde,
                        Geaba, codri, dragul meu,
                        Îmi suni din frunze mereu,
                        Când m-oi duce de la tine,
                        Frunza-o plânge după mine,
                        Că de suflet mă apucă
                        Dor de cale, dor de ducă,
                        Şi deşi mi-aşa de jele
                        De plânsul măicuţei mele,
                        Eu m-aş duce, m-aş tot duce,
                        Dor să nu mă mai apuce.
                        Şi m-aş duce-n cale lungă,
                        Dor să nu mă mai ajungă.
                        În zadar în vânt mă cheamă
                        Dor de casă, glas de mamă,
                        În zadar răsună-n vânt,
                        Căci aşa menit eu sunt:
                        Să-mi fac cale pe pământ,
                        Să-mi întind cărările,
                        Să cutreier ţările,
                        Ţările şi mările.
                        Fire-ar tare glasul meu,
                        Ca să treacă tot mereu
                        De oriunde oi fi eu:
                        Peste ape, peste punţi,
                        Peste codri de pe munţi,
                        Să ajungă pân-acasă,
                        Unde mama-mi stă de ţeasă,
                        Şi să-i spună-n multe rânduri
                        Nu muri, mamă, de gânduri.
                        – Nu te duce, măi copile,
                        Ci de ai în lume zile,
                        Toate dăruieşte-mi-le!
                        Tu să ştii, iubite frate,
                        Că nu-s codru, ci cetate,
                        Dar demult sunt fermecat
                        Şi de somn întunecat;
                        Numai noaptea când soseşte
                        Luna-n cer călătoreşte,
                        Umbra-mi toată mi-o petrece
                        Cu lumina ei cea rece.
                        O, atunci un corn îmi sună,
                        Toţi copacii împreună
                        Sună jalnic frunza-n lună,
                        Iară lumea mea s-adună,
                        Căci copac după copac
                        Toţi deodată se desfac.
                        Din stejar cu frunza deasă
                        Iese mândră o împărăteasă,
                        Cu păr lung până la călcâie
                        Şi cu haine aurie,
                        Mândră-i este rochia
                        Şi o cheamă Dochia.
                        Din copaci fără de număr
                        Ies copii cu şoimi pe umăr
                        Şi copile multe iese
                        Cu-a lor mânece sumese,
                        Şi pe umerele goale
                        Poartă doniţe şi oale;
                        Şi porneşte-atunci un zbucium,
                        Sună-un dulce glas de bucium,
                        Pe cărări fără de urme
                        Vin cerboaicele în turme
                        Şi mugesc încet atât,
                        Cu tălăngile de gât
                        Şi aşteaptă răbdătoare
                        Mâni frumoase de fecioare,
                        De le mulg în donicioare.
                        Căci să ştii, iubite frate,
                        Că nu-s codru, ci cetate,
                        Dar vrăjit eu sunt demult,
                        Până când o să ascult
                        Răsunând din deal în deal
                        Cornul mândru triumfal
                        Al craiului Decebal.
                        Atunci trunchii mi s-or desface
                        Şi-n palate s-or preface,
                        Vei vedea ieşind din ele
                        Mii copile tinerele,
                        Şi din brazii cât de mici
                        Vei vedea ieşind voinici,
                        Căci la sunetul de corn
                        Toate-n viaţă se întorn.
                        Iară şoimul, sprintenel,
                        Pe deasupră-i zboară el:
                        – Hai Muşatin, măi Muşatin,
                        Voios aripile-mi clatin
                        Pe-al tău coif m-aş aşeza
                        Şi din gură-aş cuvânta:
                        – Să trăieşti, Măria Ta –
                        – Rămâi, codri, sănătos,
                        Că mă cheamă apa-n jos
                        Şi menit în lumea sunt
                        Să-mi fac cale pe pământ.
 
                        Şi Muşatin s-apropie
                        De Bistriţa argintie,
                        Luntrea ce juca pe val
                        O dezleagă de la mal,
                        Sare-n ea şi îi dă drum,
                        Ca săgeata zboar-acum,
                        Şi mergând, mergând departe,
                        Apa-n două o desparte,
                        În largi brazde de argint
                        Ce se mişcă strălucind,
                        Şi în umbră mi-l cuprind
                        Şi prin valea boltitoare;
                        Numai p-ici şi pe colea
                        Soarele mai pătrundea,
                        Ici e umbră, colo soare
                        Pe ape tremurătoare.
                        El pe maluri înflorite
                        Vede turme rătăcite,
                        Caii pasc lângă pâraie,
                        Ca la lebede se-ndoaie
                        Gâtul lor. Iar capul mic
                        Ei deodată îl ridic
                        Şi urechile ciulesc
                        Pe când luntrea o zăresc.
                        El plutea, plutea mereu,
                        Codrul sună blând şi greu.
                        Când deodată zi se face.
                        Codru-n două se desface
                        Şi pe ape rotitoare
                        Scânteiază mândru soare.
                        Şi înainte-i vede-un munte
                        Cu-a lui creştete cărunte,
                        S-a clădit stâncă pe stâncă
                        Începând din vale-adâncă,
                        Şi purtând pe el păduri
                        Peste nourii cei suri,
                        Îşi ridică în senin
                        Creştet de zăpadă plin.
 
                        Şi spre mal se-ndreaptă iară
                        Luntrea mică şi uşoară,
                        Iar Muşatin se coboară,
                        Calea muntelui apucă
                        Până-n vârfuri să se ducă,
                        Până ce noaptea l-au ajuns
                        În cel codru nepătruns.
                        Dar cu noaptea-n cap porneşte,
                        Se tot urcă voiniceşte,
                        Doară culmea va sui-o
                        Pe când s-o miji de ziuă.
                        Pe culmea cea înălţată
                        El ajunge deodată
                        Şi făcându-şi ochii roată
                        El priveşte lumea toată;
                        Vede cerul sfântului
                        Şi faţa pământului:
                        Că departe se-ntind şesuri,
                        Ce cu ochii nu le măsuri,
                        Unde soarele cel sfânt
                        Parcă iese din pământ;
                        Colo-n zarea depărtată
                        Nistrul mare i s-arată
                        Dinspre ţările tătare
                        Şi departe curge-n mare
                        La Liman ca şi o salbă
                        Se-nşira Cetatea Albă.
                        Iar pe faţa mării line
                        Trec corăbiile pline,
                        Trec departe de pământ,
                        Pânzele umflate-n vânt.
                        Iar privind spre miazăzi
                        Dunărea el o zări
                        Într-un arc spre mare-ntoarsă
                        Şi pe şapte guri se varsă.
                        De la Nistru până la ea
                        Ţară mândră se-ntindea
                        Vede şesuri fumegând,
                        Dealuri mândre înverzind,
                        Vede codri cum coboară,
                        Deal cu deal, scară cu scară,
                        Răsfirându-se pe şes,
                        Unde râurile ies,
                        Şi pe vârfuri de păduri,
                        Mânăstiri cu-ntărituri,
                        Vede târguri, vaduri, sate
                        Pe câmpie presărate,
                        Vede mândrele cetăţi
                        Stăpânind pustietăţi,
                        Vede turmele de oi
                        Cu ciobanii dinapoi,
                        Cu fluiere şi cimpoi,
                        Iară hergheliile
                        Petreceau câmpiile
                        Şi s-aşterneau vântului
                        Ca umbra pământului
                        Şi de-a lungul râurilor
                        S-aşterneau pustiurilor.
                        Iară şoimul tinerel
                        Pe deasupra-i zboară el
                        Şi din gură-i cuvânta:
                        – Să trăieşti, Măria-Ta!
                        Câtă lume câtă zare
                        De la Nistru până la mare:
                        Fă-ţi odată ochii roată
                        Că aceasta-i Moldova toată.
