                        Mândruliţă de la munte,
                        Ce nu treci colea, pe punte,
                        Să te strâng la pieptul meu?
                        Că te-aş face, zău, puicuţă,
                        Să urăşti a ta căsuţă
                        Şi să uiţi pe Dumnezeu.
 
                        De-a tot toarce nu-ţi e lene?
                        Lasă-ţi furca-n buruieni
                        Şi-mi sari iute cel pârău,
 
                        Să culegem împreună,
                        Tu, fragi roşi de prin păşună,
                        Eu, crini albi pe sânul tău.
 
                        Ici, în lunca înverzită,
                        Este-o iarbă înflorită
                        Ce se-ngână c-un izvor.
                        Vină-n iarbă, mândruliţă,
                        Eu să-ţi cânt doina, doiniţă,
                        Tu să plângi de dulce dor!
 
