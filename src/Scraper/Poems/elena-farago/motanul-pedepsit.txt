                        Rândunica e plecată
                        După hrană pentru pui,
                        Cuibu-i singurel sub streşini
                        Şi prin curte nimeni nu-i.
 
                        Râde sub mustăţi motanul:
                        – Ce noroc! Păcat să-l scap!
                        Iute sus! Dar, poc, o piatră
                        Îl loveşte drept în cap.
 
                        Trist se tânguie motanul:
                        – Miau şi vai de capul meu.
                        Petrişor îl ia în braţe:
                        – Iartă-mă te rog, căci eu
 
                        Te-am lovit, şi rău îmi pare,
                        Dar de bieţii puişori
                        Ţie cum nu ţi-a fost milă,
                        Când săriseşi să-i omori?
