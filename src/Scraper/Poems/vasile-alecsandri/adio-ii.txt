                        Adio! ah, niciodată
                        N-am crezut că pe pământ
                        A mea inimă-ntristată
                        Va rosti acest cuvânt;
                        Dar tu însăţi, tu pe care
                        Te-aveam tainic Dumnezeu,
                        Ai voit fără-ndurare
                        Să jertfesc amorul meu!
 
                        Martur am în veşnicie
                        Dumnezeul tău slăvit,
                        Cu ce sfântă poezie,
                        Cât de mult eu te-am iubit!
                        Câte lacrimi de durere
                        Pentru tine am vărsat!
                        Şi, lipsit de mângâiere.
                        Câte lacrimi ţi-am iertat!
 
                        Ani întregi am fost departe
                        De a ţării dulce sân,
                        Numai ca să ai tu parte
                        De un trai plăcut şi lin.
                        Ani întregi, ascuns în mine,
                        Plâns-a gingaşul meu dor,
                        Far-a cere de la tine
                        Nici o jertfă de amor.
 
                        N-am dorit eu alta-n lume
                        Decât până ce-oi muri,
                        Să mă-nchin la al tău nume,
                        Să mă laşi a te iubi.
                        Ah! din raiul nălucirii
                        Pentru ce m-ai deşteptat?
                        Din locaşul fericirii
                        Pentru ce m-ai depărtat?
 
                        Adio! rămâi ferice!
                        Şterge din inima ta
                        Pe acel ce-adio îţi zice,
                        Deşi-n veci nu te-a uita!
                        Te-am iubit cu dor fierbinte,
                        Ş-astfel te iubesc, că vreau
                        Să văd stins din a ta minte
                        Întreg suvenirul meu!
 
