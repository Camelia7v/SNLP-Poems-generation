                        Negura nopţii doarme pe mal,
                        Ca răzbunarea unor blestemuri,
                        Reci sunt de crivăţ negrele vremuri,
                        Te voi cuprinde ca să nu tremuri,
                        Dragă, şi-al feţii rumen oval
                        Culcă-l la pieptu-mi, stând visătoare.
                        Ochii tăi negri îmi vor fi soare,
                        Şi prin săruturi, iubita mea,
                        Te-oi face caldă de-ţi va părea
                        Orişice crivăţ vânt de răcoare.
 
                        Vino cu mine! Tânăr sunt eu,
                        Tu eşti frumoasă, floare de nalbă!
                        Noaptea voi face-o să-ţi fie albă,
                        Din stele roşii face îţi-voi salbă,
                        Brâu îţi voi face din curcubeu
                        Să te cunoască îngerii soră!
                        De te vor prinde zilele-n horă,
                        Cea mai frumoasă zână vei fi
                        Şi-a lor crăiasă îţi va găti
                        Rochii de purpur din Auroră.
 
                        Soarele-n Osturi are palat,
                        Cât de idilic stă-n orizonuri!
                        În tot tabloul el are tonuri,
                        Numai credinţa află-n el tronuri,
                        Numai amorul e-ncoronat.
                        Acolo nimeni nu cântă solo,
                        La toate ţine duet Apollo
                        O, şi-aici lumea cât e de rea!
                        Acolo-n Osturi, iubita mea,
                        Vino să mergem şi noi acolo!
