                        Care-i amorul meu în astă lume:
                        Este-al bravurii coiful de aramă,
                        Sau al măririi aspru rece nume?
 
                        Sau este claustrul cernit, ce cheamă
                        Cu-a lui icoane sânte-ngălbenite,
                        Cu clopotu-i vestind a morţii dramă?
 
                        Sau este chipul blând unei iubite,
                        Ce, dulce, pură, sântă şi frumoasă,
                        Să-mi facă zile albe, – ore-aurite?
 
                        O văd adesea steauă radioasă
                        ‘N-oglinda sufletului meu – o zeie –
                        Ş-a ei privire-asupra mea se lasă:
 
                        De înger suflet, chipul de femeie;
                        În visul vieţii ei ea sfânt surâde
                        Şi mă-namor de-oricare-a ei idee,
 
                        Când lumea-amar de visu-acesta râde:
                        Nu e femeia ce crezi tu, nebune,
                        Şi chipul care inima-ţi l-închide
 
                        Nu este-n lume. Cine-atunci mi-a spune
                        Unde e îngerul cu-aripi senine,
                        A sufletului meu scumpă minune?
 
                        Ea n-a fost niciodată… doar în tine
                        De-a fost vreodată ea, de mult e moartă,
                        Astfel de chip o dată-n lume vine.
 
                        Dar de nu e, mângâie-ţi a ta soartă –
                        Crede: că ea deodată cu-a ta fire
                        Trecut-a-n lume-a cerurilor poartă,
 
                        Dar înainte de-a-i-ntâlni privirea,
                        Ea a murit şi-a ei fiinţă bună
                        E colb în lume, umbră în gândire!
 
                        De-aceea-n înstelate nopţi cu lună,
                        Pasu-ţi îndreaptă, cată cimitirul
                        Şi un mormânt ţi-alege, ţi-ncunună,
 
                        Încoardă-ţi lira scumpă, iară mirul
                        Al vorbelor iubirii tu îl varsă
                        Pe-acel mormânt ce-l înverzeşte pirul
 
                        Şi zi: Dormi dusă, inima mea arsă.
