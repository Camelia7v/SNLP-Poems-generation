                        De ce n-aflăm în împlinirea dorinţelor din astă lume,
                        Acea sublimă fericire ce înainte-i am visat,
                        De ce în cruda voluptate, de ce într-un strălucit nume
                        N-afli nimic – nimic din ceea ce-n astă lume-ai căutat.
 
                        Bacanta-ţi dă corpul de neauă, ochirea desperată, clară.
                        Ce pătrunzând nervii din tine, de voluptate tremuri tu;
                        Sărutul ei poate fi dulce, cu toate-asta, gura-i e-amară,
                        Nu-i dulce gura ce la mie înainte-ţi li se prea dădu!
 
                        Şi gloria te chinuieşte – e un supliciu ce apasă,
                        Mărirea e apăsătoare, insomnia e plata ta;
                        Şi vinu-n loc să lumineze a ta privire-ntunecoasă
                        Mai mult te face să vezi răul, micimile din lumea ta.
 
                        Nu împlinirea cea aievea a celor ce doreşti în lume,
                        Numai dorinţa după ceva e tot ce-i dulce pe pământ;
                        Dorinţa, iubirea de fală, ambiţia după un nume,
                        Îmbletul după mărire: te fac numai mai fericit.
