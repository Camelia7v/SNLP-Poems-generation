Sub zăpadă, pe câmpie,
A sunat un clopoţel,
Nimeni nu l-a auzit,
Doar un gingaş ghiocel.
 
Ghiocei, mai mulţi deodată,
Din somn dulce se trezesc,
Pâlcuri, pâlcuri, prin troiene
Ies în grabă… şi-înfloresc.
 
Iepuraşi şi vrăbiuţe
Sar, aleargă să îi vadă:
– Ce frumoase floricele
Răsărite pe zăpadă.
 
Sunt de gheaţă? Nu-s de gheaţă…
Chiar sunt flori adevărate,
Gingaşe, plăpânde, albe
Şi nespus de… ne-nfricate.
 
Soarele pe cer zâmbeşte,
Se opreşte-n loc uimit:
– De atâta frumuseţe
Şi zăpada… s-a topit.
