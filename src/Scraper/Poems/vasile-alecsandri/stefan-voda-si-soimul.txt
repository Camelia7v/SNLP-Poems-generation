                        Ş T E F A N
                        Şoimule, şoimuţ uşor,
                        Fă-te roată sus în zbor.
                        Ce se vede la hotare
                        De s-aude zgomot mare?
                        Ş O I M U L
                        Ştefane! viteazul meu!
                        Zău! de altul c-ar fi rău,
                        Iar de tine mult e bine
                        Că tu eşti şoiman ca mine.
                        De jur împrejurul tău
                        Năvălesc duşmani mereu,
                        Te calc ungurii făloşi
                        Şi lifteni necredincioşi,
                        Te calc hanii tătăreşti
                        Şi urdiile turceşti!
                        Ş T E F A N
                        Las’ să vie, las’ să vie
                        Să se dea pradă mie!
                        Moartea-i paşte ca o turmă,
                        Păcatu-i mână din urmă.
                        Mulţi au mai venit la noi,
                        Puţini s-au dus înapoi,
                        Că-s român cu patru mâini
                        Şi am leacuri de păgâni:
                        De tătari am o săgeată,
                        De turci pala mea cea lată,
                        De lifteni un buzdugan
                        Şi de unguri un arcan.
 
