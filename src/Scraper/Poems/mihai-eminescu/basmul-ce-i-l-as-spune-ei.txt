                        O, dă-mi arpa de aramă
                        Şi mi-o pune-n braţul stâng,
                        Ochii tăi se plec cu teamă,
                        Tu roşeşti – glasu-mi te cheamă,
                        Coardele încet te plâng!
                        Vino dar, palidă zână,
                        Pune faţa pe-al meu piept,
                        Gâtul tău pe braţu-mi drept,
                        Tu, a ochilor lumină,
                        Mă iubeşti, tu? Spune drept!
 
                        Mă iubeşti! Surâzi şireată
                        Şi îţi pleci ochii în jos!
                        O, lumină prea curată,
                        De-ai cunoaşte vreodată
                        Sufletul meu dureros;
                        De ai şti, palide înger,
                        Cât de mult te iubesc eu,
                        Câte nopţi de-amor şi rău
                        Am vegheat zdrobit de plângeri,
                        Scumpa mea, odorul meu!
 
                        O, atunci mi-ai cere seama
                        Ca să-ţi spun câte-am visat,
                        M-ai fixa fără de teamă,
                        Ai da-ncet neagra maramă
                        De pe păru-ţi blond, curat;
                        Netezind cu mâna-ţi albă
                        Tâmpla ta – tu m-ai privi,
                        Cu durere mi-ai zâmbi,
                        Eu, jucându-mă cu salba
                        De pe sânii-ţi, aş vorbi.
 
                        Şi ţi-aş spune, a mea iubită,
                        Că de mult eu te-am cătat;
                        În cărarea tăinuită,
                        Prin dumbrava înverzită,
                        Ori prin codrii cei de brad,
                        Lângă cântul de izvoare,
                        Printre stâncile de fier
                        Ce străbat norii din cer,
                        Într-a peşterii răcoare,
                        Într-a nopţilor mister.
 
                        Te vedeam cu a mea minte;
                        Şi acum când te-am găsit
                        Pare-mi că-mi aduc aminte
                        Cum că-n vremi de mai înainte
                        Te-am văzut şi te-am iubit –
                        Să-ţi spun unde… într-o seară
                        Am visat un vis frumos…
                        Pe un nour luminos
                        Am văzut la cer o scară
                        Ridicându-se de jos.
 
                        Într-a cerului mărire
                        Scara de-aur se pierdea,
                        Iar pe-un tron de nemurire,
                        Tron de-argint şi strălucire,
                        Maica Domnului zâmbea;
                        Iar pe schiţele de scară
                        Îngeri stau treptat… treptat,
 
                        Cu chip blând şi luminat
                        Şi pe lire sunătoare,
                        Cântau dulce şi curat.
 
                        La picioarele Mariei
                        Îngenuncheat pe-un nor de-argint,
                        Alb ca lebăda pustiei,
                        Blând ca glasul poeziei,
                        Sta un înger cugetând;
                        Şi-a luat arpa-i de-aur
                        Şi trecând mâna pe ea
                        A-nceput a răsuna
                        Raiul… luncile-i de laur
                        De-un blând Ave Maria.
 
                        Acel înger!… Faţa pală,
                        Ochiul negru, păr bălai,
                        L-am văzut – o stea regală,
                        O lumină triumfală –
                        Şi de-atunci îl iubesc, vai!…
                        L-am cătat în astă lume
                        Pân-ce viaţa-mi se pierdu,
                        Sufletu-mi se abătu…
                        Ş-atunci te-am văzut: minune!
                        Acel înger ai fost tu.
 
                        Când ai lăsat cerul, dragă?
                        De ce-n lume ai venit?
                        Ai ştiut că viaţa-ntreagă
                        Trista-mi inimă pribeagă
                        Tot pe tine te-a iubit?
                        Ai ştiut cine te-aşteaptă
                        Şi-ai venit să răsplăteşti
                        Lungi durerile-mi lumeşti,
                        Cu zâmbirea-ţi înţeleaptă
                        Şi cu ochii tăi cereşti.
