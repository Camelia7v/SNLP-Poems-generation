                        Strecor degetele mele printre buclele-ţi de aur,
                        Raze cari cad în valuri pe un sân ce n-am văzut,
                        Căci corsetul ce le-ascunde e o strajă la tezaur,
                        Iară ochii-ţi, gardianii, mă opresc şi mă sumut.
 
                        Ochii tăi, înşelătorii! A ghici nu-i pot vreodată,
                        Căci cu două înţelesuri mă atrag şi mă resping –
                        Mă atrag când stau ca gheaţa cu privirea desperată,
                        Mă resping când plin de flăcări eu de sânul tău m-ating.
 
                        O, atunci mâna ta-i tare şi respinge cu putere
                        Mâna mea, care profană ar intra în sanctuar
                        Să se-ascundă-n sânii-ţi tineri, pe când eu plin de plăcere
                        Să uit lumea-n sărutarea-ţi şi în ochii tăi de jar.
 
                        Astăzi însă nu-s ca flama cea profană şi avară,
                        Inima mi-e sântă astăzi, cald şi dulce-i pieptul meu,
                        Azi sunt cast ca rugăciunea şi timid ca primăvara,
                        Azi iubesc a ta fiinţă cum iubesc pe Dumnezeu.
 
                        Tu surâzi cu ne-ncrezare?… Cât de rea eşti tu, copilă!
                        Lasă ca sub gazul roşu eu la sânii-ţi să pătrunz,
                        Să deschei corsetul ista… Tu roşind să râzi gentilă,
                        Eu s-apăs fruntea-mi arzândă între piepţii albi, rotunzi
 
                        Şi să strecor a mea mână după gâtu-ţi de zăpadă!
                        Tu roşeşti… tu nu vrei, Marta?… O, de-ai şti ce caut eu…
                        Ai surâde şi-al tău umăr ai lăsa ca să se vadă,
                        Să-ţi privesc în ochi cu capul rezemat pe pieptul tău.
 
                        Cunjurând c-un braţ molatec gâtul tău cel alb ca zarea,
                        Apăsând faţa-ţi roşită pe-al meu piept bătând mereu,
                        Eu cu cealaltă mână pe-ai tăi umeri de ninsoare:
                        Locul aripilor albe le-aş căta-n delirul meu!
 
                        Locul ciunt unde aripa se-nalţă albă c-argintul
                        Când tu înger încă-n ceruri pluteai dulce, fericit,
                        Locul de-unde-apoi căzură când tu, vizitând pământul
                        Te-ai uitat… şi-n lumea asta ca copilă te-ai trezit.
