                        Îmi iau visul de căpăstru
                        Şi pornesc cu el la drum.
                        Am ajuns până la stele,
                        Suntem buni amici acum.
 
                        Ne jucăm şi ne dăm huţa
                        Pe-o steluţă mică, mică.
                        E atât de sus, dar mie
                        Nici un pic nu-mi este frică.
 
                        Obosit de-atâta scrânciob,
                        Merg spre stele să le zic:
                        Noapte bună, hai, steluţe,
                        Mai dormiţi şi voi un pic.
 
                        Mie-mi este dor de casă.
                        Unde e căsuţa mea?
                        Vai de mine, ce ne facem?
                        Şi Pământul e o stea!
 
                        Oare cum îl vom găsi?
                        Ceru-i doldora de stele,
                        Toate-s mici şi luminoase,
                        Toate seamănă-ntre ele.
 
                        Deodată o steluţă
                        Clipoceşte, bag de seamă,
                        Cu lumina ei albastră,
                        Face semne că ne cheamă.
 
                        Face semne să ne ducem,
                        Să-i venim în ospeţie.
                        Plec cu visul într-acolo,
                        Înspre steaua sinilie.
 
                        Observăm că steaua noastră
                        E Pământul, ne-a găsit
                        El pe noi şi-acum ne strigă:
                        – Copilaşi, bine-aţi venit!
