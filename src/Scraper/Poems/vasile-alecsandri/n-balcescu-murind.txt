                        De pe plaiu-înstrăinării,
                        Unde zac şi simt că mor
                        De amarul desperării
                        Şi de-al ţării mele dor,
                        Văd o pasere voioasă
                        Apucând spre răsărit,
                        Şi o rază luminoasă,
                        Şi un nour aurit.
 
                        „Păsărică zburătoare,
                        Unde mergi cu dorul meu?”
                        „Am solie-ncântătoare
                        De la sfântul Dumnezeu
                        Să duc glas de armonie
                        Ţărmurilor româneşti
                        Şi să scald în veselie
                        Inimile ce jeleşti!”
 
                        „Rază vie, călătoare,
                        Unde mergi cu dorul meu?”
                        „Am solie-nvietoare
                        De la sfântul Dumnezeu
                        Să depun o sărutare
                        Pe al ţării tale sân
                        Şi s-aduc o alinare
                        Jalnicului tău suspin.”
 
                        „Nouraş pătruns de soare,
                        Unde mergi cu dorul meu?”
                        „Am solie roditoare
                        De la sfântul Dumnezeu
                        Să mă las în Românie,
                        Ca să crească mii de flori
                        Pe frumoasa ei câmpie
                        Ce o plângi adeseori!”
 
                        „Du-te, rază strălucită,
                        Du-te mică păsărea,
                        Şi pe ţara mea iubită
                        Mângâiaţi-o în lipsa mea!
                        Iar tu, nour de rodire,
                        Fă să crească-n sânul tău,
                        Cu verzi lauri de mărire,
                        Floarea sufletului meu!”
 
