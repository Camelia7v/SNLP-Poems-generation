                        Frunză verde tulburea,
                        Avea Lena nici ca ea
                        Trei feciori frumoşi avea;
                        Trei feciori şi-o fată mare
                        Lena cea veselă are.
                        Trei feciori ca nişte zmei,
                        De-a dragul să cauţi la ei,
                        Iar copila râzătoare,
                        Subţirea şi-ncântătoare
                        Ruptă dintr-un raz de soare:
                        Mult cu mă-sa semăna,
                        Deci Lenuţă-o boteza
                        Pe numele maică-sa.
                        Câţi feciori au fost prin ţară
                        Toţi venit-au să o ceară,
                        Mândri şi viteji feciori,
                        Venit-au ca peţitori.
                        Dar Lenuţa, ţi-e mirare,
                        Răspundea la fiecare,
                        Că-i prea tânără şi-aşa
                        Încă nu s-a mărita.
                        Mai la urmă s-arătară
                        Peţitori din altă ţară:
                        Doi feciori, ca două flori.
                        Lenuţa cât ce-i vedea
                        Mamei sale-aşa zicea:
                        Vezi, iubită maica mea!
                        Din voinicii aceşti doi,
                        Cari au venit azi la noi,
                        Mie-mi place unul tare
                        Şi la mers şi la cătare,
                        Că-i înalt şi subţirel
                        Şi m-aş duce după el!
                        Dar Lena pe gânduri sta;
                        Gândurile-o frământa
                        Şi cu jale cuvânta:
                        Draga mea, Lenuţă fată!
                        Fiind aşa-ndepărtată
                        Dor de tine-o să m-apuce,
                        La mine cin te-a aduce!?
                        Doi fii ai Lenei strigau
                        Şi din gură cuvântau:
                        Pe Lenuţa nu o da
                        Şi de noi n-o strămuta!
                        Dar feciorul cel mai mic,
                        Constantin, copil voinic,
                        Lăcrima din ochi cu jale
                        Şi aşa-i zise mamei sale:
                        Nu eşti, mamă, cu dreptate
                        Nici la soră, nici la frate!
                        Că suntem doară trei fraţi,
                        Toţi crescuţi ca nişte brazi
                        Şi noi ţi-om pute aduce
                        Pe Lenuţa ta cea dulce!
                        Ascultă, mamă iubită,
                        Pe Lenuţa o mărită:
                        N-o lasă nemăritată,
                        Pire-ar cât de-ndepărtată:
                        Căci, de te-a ajunge dor
                        Io-ţi rămân doară fecior.
                        Eu la dânsa duce m-oi,
                        Acasă aduce-o voi.
                        Şi Lena se-ndupleca
                        Pe Lenuţa-o mărita.
