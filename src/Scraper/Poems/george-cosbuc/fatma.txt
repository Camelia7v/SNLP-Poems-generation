                        În faptul dimineţii, prin parc, îngândurată,
                        Se plimbă visătoare Fatma, frumoasă fată
                        A marelui Ben-Omar, califul din Bagdad
                        Iar tinerele-i plete de peste umeri cad
                        Pe piept, şi ea le prinde mănunchi în alba-i mână.
                        Zâmbind s-aşează fata aproape de fântână
                        Pe-o lespede de marmor, privind cu gândul dus
                        La gura de balaur ce-azvârle apa-n sus.
 
                        Tiptil atunci, din umbra tufişului răsare
                        Nin-Musa, rob din Yemen. El iese din cărare,
                        S-apropie de fată, o prinde pe furiş,
                        S-apleacă, o sărută şi piere prin tufiş.
                        Fatma răsare-n ţipet, de spaimă-ngălbenită.
                        El are fes ca-n Yemen şi haina zdrenţuită!
                        Şi grabnic eunucii se-nşiră, urmărind
                        Ca şerpii prin tufişuri pe Musa-Nin, şi-l prind.
 
                        Fatma plângând se duce la tată-său şi-i spune:
                        Voi pune servitorii să-l bată! Şi voi pune
                        Să-l târâie de-a lungul Bagdadului, legat
                        De-a calului meu coadă, de-a celui mai turbat!
                        Mişelul! Şi Ben-Omar izbeşte cu piciorul
                        Şi dă un semn. În lanţuri legat, cutezătorul
                        Nin-Musa intră palid, cu ochii la pământ
                        El are fes ca-n Yemen şi-o zdreanţă de veşmânt.
 
                        Fatma stă răzimată de-al tronului pilastru,
                        Şi sclavul stă înainte-i. El are fes albastru,
                        Şi-albaştri are ochii, d-un farmec dureros;
                        E tânăr şi e palid şi-aşa e de frumos!
                        S-aruncă furtunatic spre rob atunci sultanul,
                        Şi-i fulgeră-n cap ochii şi-n mână iataganul;
                        Acesta e? Şi fata se-ndoaie puţintel:
                        N-a fost acesta, tată! Să nu loveşti în el!
