                        Văzutu-te-am în pace suind scara măririi
                        Şi-n pace luând calea augusta-a nemuririi,
                        O! scump amic, domn mare, o! nume cu splendoare
                        Sădit pe miriade de libere ogoare!
 
                        O clipă apărut-ai în planul veşniciei
                        Şi veşnice mari fapte lăsat-ai României,
                        Nălţând din părăsire antica-i demnitate
                        Prin magica Unire şi sacra Libertate.
 
                        Ca norul plin de mană ce trece şi revarsă
                        O ploaie roditoare pe brazda care-i arsă,
                        Şi, stând apoi deoparte, în urma lui priveşte
                        Cum brazda se deschide şi câmpul înfloreşte,
 
                        Aşa şi tu din ceruri ai dulcea mângâiere
                        Şi vezi a ţării tale frumoasa reînviere,
                        Tu, ce-ai stârpit cu sceptrul, unealta de rodire,
                        Din suflete şi câmpuri sămânţa de serbire,
 
                        Acum te odihneşte gustând eterna pace
                        În taina maiestoasă a morţii care tace,
                        Lăsând o lume-ntreagă la tine să gândească
                        Ş-a ta legendă, Cuza! cu fală s-o rostească…
 
                        Sunt nume destinate, ca numele tău mare,
                        Să stea neclintite pe-a Timpului hotare
                        Şi veşnic să răspândească o falnică lumină
                        Pe secole ce-n umbră, trecând, li se închină!
 
