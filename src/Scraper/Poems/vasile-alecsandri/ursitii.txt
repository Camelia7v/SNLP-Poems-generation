                        Ici în vale, la fântână,
                        Două fete spală lână…
 
                        (Cântecul lui Bujor)
                        Colo-n vale, la fântână,
                        Două fete spălau lână,
                        Spălau lână şi râdeau,
                        Iar din gură-aşa grăiau:
 
                        Când a bate vânt de seară
                        Prin ogorul de secară,
                        De trei ori să descântăm
                        Ş-în fântână să cătăm.
 
                        Dacă-a fi să ni se prindă,
                        Om vedea ca-ntr-o oglindă
                        De-om avea sorţi cu noroc
                        Şi ursiţi cu ochi de foc.
 
                        Cum bătu vântul de seară
                        Prin ogorul de secară,
                        De trei ori au descântat,
                        În fântână au cătat,
 
                        Şi pe-a sa limpede faţă,
                        Ca prin vis de dimineaţă,
                        Au văzut ele, zâmbind,
                        Două chipuri strălucind.
 
                        Cele umbre bălăioare,
                        Cu guriţe zâmbitoare,
                        Pluteau lin, se legănau
                        Şi pe fete le-ngânau…
 
                        *
 
                        Iată că pe apă-n faţă,
                        Ca prin vis de dimineaţă,
                        Alte două s-au ivit,
                        Chipuri mândre la privit.
 
                        Iar aceste umbre nouă
                        Nu erau ca cele două,
                        Albe ca floarea de crin,
                        Blânde ca cerul senin,
 
                        Ci erau de vânt pişcate,
                        Cu păr negru, sprâncene late
                        Şi cu ochii şoimuleţi,
                        La ochire mult semeţi.
 
                        Ian vezi, soro, ce minune!
                        (Zis-au fetele nebune)
                        Dorul nostru-i împlinit…
                        Mult e mândru la privit!
 
                        Vezi tu cele umbre mute?
                        Parcă vor să ne sărute.
                        Vezi cum braţele-şi întind?
                        Parcă vor să ne cuprind!
 
                        N-au sfârşit bietele fete,
                        Şi pe frunte şi pe plete
                        Nu ştiu cine le-a furat
                        Câte-un dulce sărutat!
 
                        *
 
                        Cele fete, la fântână,
                        De-atunci nu mai spală lână;
                        Căci în codri şi la drum
                        Îşi petrec zilele-acum.
 
                        Acum ştiu ce fel s-aruncă
                        În duşmani gloanţe din luncă,
                        Ş-ades ele au văzut
                        Ce-i fuga de arnăut,
 
                        Că de când pe frunţi, pe plete,
                        Au simţit mândrele fete
                        Câte-un dulce sărutat,
                        Ele-n codri au urmat
 
                        Doi voinici cu sprâncene late,
                        Cu feţe de vânt pişcate
                        Şi cu ochii şoimuleţi,
                        La ochire mult semeţi.
 
