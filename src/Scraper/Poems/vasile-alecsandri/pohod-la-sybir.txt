                        Sub cer de plumb întunecos,
                        Pe câmp plin de zăpadă
                        Se trăgănează-ncet pe jos
                        O jalnică grămadă
                        De oameni trişti şi îngheţaţi,
                        Cu lanţuri ferecaţi.
 
                        Sărmani! de şase luni acum
                        Ei merg fără-ncetare
                        Pe-un larg pustiu ce n-are drum,
                        Nici adăpost, nici zare.
                        Din când în când un ostenit
                        Mort cade, părăsit!
 
                        E lung cel şir de osândiţi!
                        Pe vânăta lor faţă
                        Necontenit sunt pălmuiţi
                        De-un crivăţ plin de gheaţă,
                        Şi pe-al lor trup de sânge ud
                        Des cade biciul crud.
 
                        În urma lor şi pe-mprejur
                        Cazaci, başkiri sălbatici,
                        Cu suliţe lungi, cu ochi de ciur
                        Alerg pe cai zburdatici,
                        Şi-n zarea sură stă urlând,
                        Urlând lupul flămând.
 
                        Dar unde merge-acest popor
                        Ce nu mai are-n lume
                        Nici o sperare-n viitor,
                        Nici patrie, nici nume?
                        Se duce, şters dintre cei vii,
                        Să moară prin pustii.
 
                        Palid convoi, pierdut, uitat,
                        Coloană funerară,
                        Ea poartă-n frunte un stigmat…
                        Amorul sfânt de ţară!
                        O! sfânt, sublim, ceresc amor,
                        Câţi pentru tine mor!
 
                        Ah! câţi martiri pentr-un cuvânt,
                        Un dor de libertate,
                        Cu zile mers-au la mormânt
                        Prin răzbunări turbate!
                        Câţi au format grozavul şir,
                        Pohodul la Sybir!
 
                        Acum coloana s-a oprit
                        Sub crivăţul de noapte.
                        Din sânu-i rece, amorţit,
                        Ies dureroase şoapte.
                        Toţi se înşiră-acum în rând,
                        Gemând şi tremurând.
 
                        Un comandant, aprig călău,
                        I-adună ca pe-o turmă
                        Şi-nseamnă chiar pe biciul său
                        Câţi au căzut în urmă;
                        Apoi în vânt cu aspru glas
                        Dă ordin de popas.
 
                        Convoiul întreg, nedezlipit,
                        Îngenunchind se lasă
                        Pe câmpul alb şi troienit,
                        Sub negura geroasă,
                        Şi stă grămadă la un loc,
                        Făr-adăpost, nici foc.
 
                        Cu pieptul pe omăt lungiţi,
                        Sărmani! adorm îndată,
                        Visând de câmpii înfloriţi,
                        De ţara depărtată,
                        Şi pieptul lor plin de amar
                        Se bate tot mai rar.
 
                        Unul prin vis vede plângând
                        O mamă-mbătrânită.
                        Altul se-ngâna dezmierzând
                        Soţia lui iubită,
                        Şi toţi pe sub genele lor
                        Au lacrimi de dor.
 
                        Ei dorm adânc! ş-al nopţii vânt
                        Cu şuier viscoleşte;
                        Ei dorm adânc; şi pe pământ
                        Mereu troianul creşte,
                        Şi stelele, privind la ei,
                        Plâng lacrimi de scântei.
 
                        Treptat, omătul spulberat
                        Se-ntinde ca o mare,
                        Şi creşte, şi sub el, treptat,
                        Convoiul întreg dispare,
                        Şi-n zori tot câmpu-i învelit
                        C-un giulgi nemărginit.
 
                        Au fost! acum ei unde sânt?
                        Un cârd de vulturi zboară
                        Pe sus c-un repede avânt
                        Şi iute se coboară,
                        Iar dintre brazi vine urlând,
                        Urlând lupul flămând!
 
