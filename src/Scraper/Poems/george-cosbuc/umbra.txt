                        Dacă tu vei căuta
                        Să se nalţe pacinic fumul
                        Jertfei tale, nu uita
                        Că, de ai spre soare drumul,
                        Umbra este-n urma ta.
 
                        Rob tăcut, pe care-l cheamă
                        Domnul său c-un gest tăcut,
                        Ia aminte plin de teamă
                        Orice gest i-ar fi făcut
                        Şi de toate ţine seamă.
 
                        Umbra-i robul, când urmezi
                        Drumul tău spre soare ţintă:
                        Nu te supăra n-o vezi;
                        Chipul ţi-e în lumină sfântă,
                        Şi-n lumină înaintezi.
 
                        Dar când vii de dimpotrivă
                        Soarelui, ea-i sfetnic rău:
                        Stăruind nemilostiva,
                        Să-nnopteze chipul tău,
                        Ce supărăcioasă fi-va!
 
                        Umbră, soare-al jertfei fum!
                        De prisos mi-e tâlcul, dacă
                        N-ai putut să-l prinzi. Şi-acum
                        Poţi s-alegi! Eşti cel ce pleacă,
                        Eu sunt cel de mult pe drum.
