                        Visează plopul, nemişcat în soare,
                        Şi umbra din el, neagră, îi curge la picioare…
 
                        Un melc îşi taie drumul prin grădină
                        De-a dreptul, ca un tanc de gelatină,
                        Ameninţând albine şi furnici
                        Cu patru tunuri mici.
 
                        Tăcerea îşi adună trupul sferic
                        Într-un boboc de nalbă.
                        O muscă trece prin lumina albă,
                        Ca o scânteie de-ntuneric,
 
                        Un fluture, cu aripi de umbră şi mătasă
                        Stropite-n două locuri cu carmin,
                        Din zboru-i frânt şi plutitor se lasă
                        Pe vârful unui spin.
 
                        Şi florile se-nalţă-ntr-un picior
                        Să-l poată contempla mai bine.
                        Cum doarme-n pragul clipei care vine,
                        Cu aripile desfăcute-n viitor.
