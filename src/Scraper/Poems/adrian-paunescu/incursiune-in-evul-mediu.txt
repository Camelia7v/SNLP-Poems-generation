Cetăţile dau semne de oboseală,
turnurile lor abia mai bat ora,
grănicerii nebărbieriţi au şi plecat
în muncile agricole,
administraţile corupte vând vederi
despre vechea prosperitate a cetăţilor,
maternităţiile s-au unit cu grajdurile,
pentru a fi mai cald,
pentru a mai veni cineva din iesle,
cetăţile dau semne de oboseală,
nu se mai găseşte antichitatea,
nu se mai găseşte animal viu,
degeaba s-au unit maternităţile cu grajdurile,
locurile în cimitire sunt perfect numărate,
nu se mai moare întâmplător,
se moare în timpul liber,
stabilit
anterior,
cetăţile europene dau semne de oboseală,
statuiile sunt date la topit şi recuperat,
multă grijă pentru materia primă,
inutil ar fi să mai păstrăm
monumentele,
când şi aşa ele n-ar putea cuprinde
tot ce a fost cu adevărat monumental,
planuri de viitor,
vulcani care se descarcă întâmplător,
cetăţile dau semne de oboseală,
populaţia iese veselă
să amenajeze paraginile.
