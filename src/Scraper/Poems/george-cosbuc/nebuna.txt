                        Voi o vedeţi fugind prin sat,
                        Cu zdrenţele şiroi,
                        Desculţă-n ger, cu ochii supţi
                        De cine râdeţi voi?
                        Şi după dânsa curioşi,
                        De ce fugiţi în roi?
 
                        Ce fel de rău v-a făcut ea
                        De-i faceţi rău? Scuipând
                        În urma ei, o huiduiţi
                        Când iese-n drum, şi când
                        Vă vine-n prag flămândă, voi
                        O bateţi înjurând.
 
                        Îi ştiţi povestea ei? De-o ştiţi,
                        Ce mult vă cred mişei.
                        Dar nu! Atunci aţi fi miloşi,
                        Cu dânsa, dragii mei,
                        Veniţi dar, vreau azi să vă spun
                        Povestea vieţii ei.
 
                        Pe deal, în revărsat de zori,
                        Un bucium repetat
                        Da sunet, şi lătrau zăvozi;
                        Bărbat lângă bărbat
                        Ieşea din văi, suia pe culmi
                        Cu groful la vânat.
 
                        Sărmani iobagi! Un sat întreg
                        Cu sila-n codru dus,
                        Pe placul unui domn nebun!
                        Şi sus şi tot mai sus
                        Treceau, purtând în ochi grăbiţi
                        Un cerb pe goană pus.
 
                        Şi şir de şir gonaci stăteau
                        În umbră de copaci,
                        Şi contele pe-un tânăr cal
                        Da frâu ca dus de draci,
                        Dar iată! Calul sub picior
                        A prins p-un biet gonaci!
 
                        Arama potcovită, n piept
                        Un larg mormânt făcu,
                        Au stat iobagii marmor toţi,
                        Dar Arpad groful nu:
                        Zburând pe cal privea-napoi
                        Cu râsete, huhu!
 
                        Luptându-se cu moartea, el
                        În pat se zvârcolea,
                        Şi biata mă-sa! Vezi-o azi
                        Cum plânge-n hohot ea?
                        Acelaşi plâns, pe care-atunci
                        Sărmana îl plângea.
 
                        Sărmana! şi vă bateţi joc
                        De traiul ei d-acum;
                        Dar mama voastră n-ar putea
                        S-ajungă oarecum
                        Nebună? V-ar plăcea s-o ştiţi
                        De râs obştesc pe drum?
 
                        Oh, leacul! unde-i? Din pământ,
                        Din foc ea l-ar fi scos!
                        Erau săraci. Bărbatul ei,
                        De mult bolnăvicios,
                        Zăcea şi el, puteai de slab
                        Să-i numeri os de os.
 
                        Pe laiţă fecior, părinte-n pat,
                        Pe răni al cârpei nod,
                        Şi-n vatră focul stins de mult
                        Şi nu-i porumb în pod:
                        Trei zile, iar a patra zi
                        Doi morţi sub un prohod!
 
                        Iar azi când se trezeşte-n ea
                        Nelimpedele gând
                        Al morţii lor, ce râs aflaţi
                        În plânsul ei? Urlând
                        Morţeşte, biata, iat-o iar,
                        De zid cu fruntea dând
 
                        Şi vezi cum face gesturi ea,
                        Aşa precum în joc,
                        Dezmierzi copii? Cum râde ea,
                        Ca omul în noroc?
                        Apoi răsare blestemând:
                        Şi-i varsă gura foc.
 
                        Rusanda e, copila ei!
                        În uşa tinzii-n prag,
                        O dezmierda ea nopţi întregi
                        Ca un odor pribeag,
                        Ea singură i-a mai rămas
                        Din tot ce-avuse drag.
 
                        Privindu-şi fata, îi părea
                        Şi traiul mai domol.
                        Frumoasă, ca un sfânt potir
                        P-al schitului pristol,
                        Şi harnică, din ceas în ceas
                        Umplând al casei gol.
 
                        Dar într-o zi, la casa ei
                        S-abate un argat:
                        Vrea domnul o cămaşă-n flori
                        Cu portul de la sat
                        Tu, Sando, coşi cea mai isteţ,
                        Să mergi dar la palat!
 
                        S-a dus. Dar Arpad, el fierbea
                        De parimii păgâneşti.
                        De ce-ncui uşa? Ce vrei tu?
                        Turbatule ce eşti!
                        Şi capul ea şi l-a zdrobit
                        De drugii din fereşti.
 
                        A fost prea mult! Când i-au adus
                        Pe Sanda doi argaţi,
                        Ea n-a mai plâns, a stat ca stan
                        Cu pumnii ridicaţi,
                        Cu gura plină de blestem,
                        Cu ochii îngheţaţi.
 
                        Eşti om nebun, când vrei să porţi
                        Întreg onorul tău!
                        Nimic nu-i sfânt! Căci cei tari pot
                        Sili pe slabi la rău.
                        Şi domnii sunt d-aceea tari,
                        Căci râd de Dumnezeu!
 
                        Şi-aici i-a izbucnit din ochi
                        Plânsoarea bob de bob,
                        Şi jos, secată de simţiri,
                        Căzu ea toată zdrob.
                        Domn groful, domn şi Dumnezeu,
                        Ei ambii râd de rob.
 
                        Şi noi? Să râdem înjurând
                        Pe robi? De ce pe ei?
                        De ce nu domni? Giganţi în drept
                        Şi-n suflete pigmei.
                        Cu crucea-n mâini sa pălmuieşti
                        Pe domni ca pe mişei!
