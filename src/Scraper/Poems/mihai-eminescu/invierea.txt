                        Prin ziduri înnegrite, prin izul umezelii,
                        Al morţii rece spirit se strecură-n tăcere;
                        Un singur glas îngână cuvintele de miere,
                        Închise în trătajul străvechii evanghelii.
 
                        C-un muc în mâni moşneagul cu barba ca zăpada,
                        Din cărţi cu file unse norodul îl învaţă
                        Că moartea e în luptă cu vecinica viaţă,
                        Că de trei zile-nvinge, cumplit muncindu-şi prada.
 
                        O muzică adâncă şi plină de blândeţe
                        Pătrunde tânguioasă puternicele bolţi:
                        „Pieirea, Doamne sfinte, căzu în orice colţ,
                        Înveninând pre însuşi izvorul de vieţi.
 
                        Nimica înainte-ţi e omul ca un fulg,
                        Ş-acest nimic îţi cere o rază mângâioasă,
                        În pâlcuri sunătoare de plânsete duioase
                        A noastre rugi, Părinte, organelor se smulg.”
 
                        Apoi din nou tăcere, cutremur şi sfială
                        Şi negrul întuneric se sperie de şoapte…
                        Douăsprezece pasuri răsună… miez de noapte…
                        Deodată-n negre ziduri lumina dă năvală.
 
                        Un clocot lung de glasuri vui de bucurie…
                        Colo-n altar se uită şi preoţi şi popor,
                        Cum din mormânt răsare Christos învingător,
                        Iar inimile toate s-unesc în armonie:
 
                        „Cântări şi laude-nălţăm
                        Noi, Ţie Unuia,
                        Primindu-L cu psalme şi ramuri,
                        Plecaţi-vă, neamuri,
                        Cântând Aleluia!
 
                        Christos au înviat din morţi,
                        Cu cetele sfinte,
                        Cu moartea pre moarte călcând-o,
                        Lumina ducând-o
                        Celor din morminte!”
