                        Ciocârlia ciripie, fâlfâind din aripioare,
                        Pe o scară de lumină se coboară de sub soare.
                        Aerul e-n neclintire, el devine arzător;
                        Prepeliţa cântă-n grâie, grierul cântă-n mohor.
 
                        În cel lan cu spicuri nalte au intrat secerătorii,
                        Pe când era încă umed de răsuflul aurorei.
                        Toţi, privindu-i de departe, par că înoată-n galben râu,
                        Fetele fără ştergare şi flăcăii fără brâu.
 
                        Secera, crai-nou de moarte, mereu taie, spicul cade.
                        Prepeliţa îşi ia puii şi se duce; lanul scade,
                        Iar în urmă, holda mândră, răsturnată prin bucăţi,
                        Se ridică-n snopi de aur, se clădeşte-n jumătăţi.
 
                        Mai departe, lucind iute, un flăcău ş-o fată mare
                        De tot snopul îşi dau gingaş o furişă sărutare,
                        Când o pasăre măiastră, peste lan trecând uşor,
                        Zice: „Dulce-a mai fi pâinea de la snopurile lor!”
 
