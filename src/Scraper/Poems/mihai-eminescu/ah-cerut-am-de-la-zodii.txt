                        Ah, cerut-am de la zodii,
                        De l-al sorţii mele faur,
                        Dulcii sânului tău rodii
                        Ş-al tău cap scăldat în aur.
 
                        Ş-ale tale mâni de ceară,
                        Fruntea-mi rece să dezmierzi,
                        Faţa albă-n părul galben
                        Şi îndărătnici ochii verzi.
 
                        Ş-astăzi tu de bunăvoie
                        Fericită-n braţe cazi-mi;
                        Capul tău scăldat în aur
                        De-al meu umăr tu îl rezemi.
 
                        Astăzi tu de bună voie
                        Îmi întinzi dulcea ta gură:
                        Soarta mi le-a dat pe toate
                        Cu asupra de măsură.
