                        Eu te-am iubit îmi pare-un veac, tu nici măcar din când în când,
                        Şi nici ai vrut să alini al meu amar din când în când.
                        Erai frumoasă cum nu e nimic în cer şi pe pământ;
                        Azi nu mai eşti precum ai fost, frumoasă doar din când în când
                        Şi ochii tăi ce străluceau mistuitor şi înfocat
                        Sunt osteniţi şi se aprind cu mult mai rar din când în când.
                        O, spune-mi, suflet dulce, tu, pe care-atâta l-am iubit,
                        Dac-ai aflat în calea ta vrun solitar din când în când,
                        Care de-adâncul meu amor atâta de nemărginit
                        Măcar ca-n vis să-ţi fi adus aminte iar din când în când.
                        Nu! Ai trecut din mâni în mâni prin toţi acei oameni de rând,
                        Tu, trupul tău cel dulce plin le-ai dat în dar din când în când,
                        Cu al tău suflet aşa cald ş-adormitor nu i-ai atins,
                        O, şi nici unul n-a-nţeles atâta har din când în când.
                        Cu câtă inspirare eu, cu cât înalt ceresc avânt
                        Apropiam de gura mea acest păhar din când în când!
                        O, iubeam umbra ta şi tot ce e în tine, tot ce eşti
                        Şi astăzi dacă mă gândesc, nebunesc iar din când în când.
                        Dar vai! pierdută astăzi eşti, orice dorinţă a pierit;
                        Tot încă visu-l urmăresc şi, în zădar din când în când,
                        Tot te mai văz înaintea mea plutind ca-n vis, pierdută da,
                        Cu buze supte, c-un obraz ca şi de var, din când în când.
                        Pasărea Phoenix, numai ea, răsare din cenuşa ei,
                        Dar oameni ce se mistuie nu mai răsar din când în când.
                        Că a mea viaţ-ai chinuit, iertai demult, ci-mi pare rău.
                        L-al tău trecut eu mă gândesc cu-atât amar din când în când.
