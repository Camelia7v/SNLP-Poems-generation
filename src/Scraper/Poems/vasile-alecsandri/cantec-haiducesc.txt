                        Iarna vine, vara trece
                        Şi pădurea s-au rărit!
                        Ziua-i viscol, noaptea-i rece,
                        Gerul vieţii a sosit!
 
                        Cât mi-a fi iarna de mare,
                        Ce-o să facem, vai de noi!
                        Fără codru, fără soare,
                        Făr’ de bani, făr de ciocoi?
 
                        Sari pe creanga cea uscată,
                        Dragă corbi, corbişor.
                        Vezi, în calea depărtată
                        Nu-i zări vrun călător?
 
                        Călător cu punga plină
                        Şi cu şal la cap legat,
                        Să-mi mai cerc astă rugină
                        Şi să-mi fac bani de iernat.
 
                        Daleu! codre, frăţioare,
                        Ce-ţi făcuşi frunzişul des,
                        Unde-n pândă, la răcoare,
                        Stam sunând din frunze-ades?
 
                        Vara trece, iarna vine,
                        Şi tu, codre, te-ai uscat!
                        Trece vara, şi ca tine
                        Florile mi-am scuturat!
 
                        Ne-au ajuns vremea de muncă.
                        De scos arma de la brâu,
                        De lăsat potica-n luncă
                        Şi de dat capul sub frâu!
 
                        Daleu! dragă primăvară,
                        De-ai veni când aş vrea eu,
                        Să mai ies voinic prin ţară,
                        Să fiu iar la largul meu!
 
                        Să-mi pun cuşma pe-o ureche
                        Şi să-mi las pletele-n vânt,
                        Şi-n potica mea cea veche
                        Să mă-ntind iar la pământ.
 
                        Să simt iar durda pe spate
                        Şi să-mi văd ici că lucesc
                        Cinci pistoale ferecate,
                        Cu hamgerul haiducesc.
 
                        Şi pe coarda-i cea pletoasă
                        Să-mi dezmierd murgul voinic,
                        Şi pe zarea luminoasă
                        El să zboare, eu să-i zic:
 
                        „Fugi ca vântul, fugi ca gândul,
                        Măi, voinice năzdrăvan!
                        Căci acum ne-au venit rândul,
                        Au sosit vremea de an,
 
                        Să ţinem codrii şi valea
                        Noi, vitejii amândoi.
                        La neferi să-nchidem calea,
                        Să dăm groaza prin ciocoi.”
 
