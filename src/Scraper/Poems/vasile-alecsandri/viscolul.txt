                        Crivăţul din miazănoapte vâjâie prin vijelie,
                        Spulberând zăpada-n ceruri de pe deal, de pe câmpie.
                        Valuri albe trec în zare, se aşează-n lung troian,
                        Ca nisipurile dese din pustiul african.
 
                        Viscolul frământă lumea! Lupii suri ies după pradă,
                        Alergând, urlând în urmă-i prin potopul de zăpadă.
                        Turmele tremură; corbii zbor vârtej, răpiţi de vânt,
                        Şi răchitele se-ndoaie lovindu-se de pământ.
 
                        Zbierăt, răget, ţipet, vaiet, mii de glasuri spăimântate
                        Se ridică de prin codri, de pe dealuri, de prin sate.
                        Şi-n departe se aude un nechez răsunător…
                        Noaptea cade, lupii urlă… Vai de cal şi călător!
 
                        Fericit acel ce noaptea rătăcit în viscolire
                        Stă, aude-n câmp lătrare şi zăreşte cu uimire
                        O căsuţă drăgălaşă cu ferestrele lucind
                        Unde dulcea ospeţie îl întâmpină zâmbind!
 
