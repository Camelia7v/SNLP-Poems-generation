                        CUCUL
                        Dulce turturică,
                        Dalbă păsărică!
                        Hai să ne iubim,
                        Să ne drăgostim
                        La nouri, la soare,
                        În frunze, la răcoare,
                        La stele, la lună
                        Cântând împreună.
 
                        TURTURICA
                        Pentru dumneata
                        Eu n-aş zice ba;
                        Dar zic şi zic ba
                        Pentru maica ta,
                        Că-i bănuitoare
                        Şi fermecătoare
                        Ea mi-a bănui
                        De te-oi prea iubi
                        Şi m-a fermeca
                        De te-oi dezmierda.
 
                        CUCUL
                        Dragă turturică,
                        Pasăre dălbică,
                        Nu-mi fi duşmănică,
                        Vara că ne-ndeamnă,
                        Şi frunza ne cheamă
                        Să ne drăgostim
                        Şi să ne iubim.
 
                        TURTURICA
                        Ba, cucule, ba,
                        Nu te-oi asculta.
                        Dă-mi tu bună pace,
                        Că zău, m-oi preface
                        Azimioară-n vatră
                        Cu lacrimi udată,
                        Şi de foc uscată,
                        De toţi lepădată.
 
                        CUCUL
                        Oricum te-i preface,
                        Tot nu ţi-oi da pace,
                        Că şi eu m-oi face
                        Un mic vătrărel,
                        Frumos, subţirel
                        Şi-n foc oi intra
                        De te-oi săruta
                        Şi te-oi acoperi,
                        De foc te-oi feri
                        Încât chiar de silă,
                        Dacă nu de milă,
                        Tu mă-i îndrăgi
                        Şi ne vom iubi.
 
                        TURTURICA
                        Eu n-aş zice ba
                        Pentru dumneata,
                        Dar cumplit mi-e teamă
                        De cumplita-ţi mamă
                        Că-i bănuitoare
                        Şi fermecătoare.
                        Decât m-a mustra
                        Că te-oi dezmierda
                        Şi mi-a bănui
                        Că te-oi prea iubi,
                        M-oi face mai bine,
                        Ca să scap de tine,
                        Trestioară-n baltă
                        Subţire şi-naltă.
 
                        CUCUL
                        Oricum te-i preface,
                        Tot nu ţi-oi da pace,
                        Că şi eu m-oi face
                        Un mic ciobănaş
                        Din fluier doinaş,
                        Ş-oi căta prin baltă
                        O trestie naltă,
                        Şi cât te-oi vedea
                        Pe loc te-oi tăia
                        Şi-n tine-oi cânta
                        Şi te-oi săruta.
 
                        TURTURICA
                        Ba, cucule, ba,
                        Nu te-oi asculta,
 
                        Porumbacule,
                        Frumuşelule,
                        Pestrişorule,
                        Drăguşorule,
 
                        Ştiu că mi-ar fi bine
                        Să fiu tot cu tine,
                        Dar maică-ta-i rea,
                        Şi decât cu ea,
                        M-oi face mai bine
                        Cu gândul la tine
                        Iconiţă mică
                        Într-o biserică.
 
                        CUCUL
                        Oricum te-i preface,
                        Tot nu ţi-oi da pace.
                        Că şi eu m-oi face
                        Un mic dăscălaş
                        La cel sfânt locaş.
                        Şi pe la icoane
                        Oi duce plocoane,
                        Şi m-oi închina
                        Şi le-oi săruta
                        De luni care pică
                        Până duminică.
                        Iar când te-oi zări
                        Astfel ţi-oi grăi:
                        „Sfântă iconică,
                        Fă-te păsărică,
                        Ca să ne iubim,
                        Să ne drăgostim
                        La nouri, la soare,
                        În frunze, la răcoare,
                        La stele, la lună
                        În veci împreună!”
 
