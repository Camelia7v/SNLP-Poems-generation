                        Pe cea câmpie lungă a cărei tristă zare
                        Sub cer, în fund, departe, misterios dispare,
                        Nici casă, nici pădure, nici râu răcoritor,
                        Nimic nu-nveseleşte pe bietul călător.
 
                        Pustietatea goală sub arşiţa de soare
                        În patru părţi a lumii se-ntinde îngrozitoare,
                        Cu iarba-i mohorâtă, cu negrul ei pământ,
                        Cu-a sale mari vârtejuri de colb ce zboară-n vânt
 
                        De mii de ani în sânu-i dormind, zace ascunsă
                        Singurătatea mută, sterilă, nepătrunsă,
                        Ce adoarme-n focul verii l-al grierilor hor
                        Şi iarna se deşteaptă sub crivăţ în fior.
 
                        Acolo floarea naşte şi moare-n primăvară,
                        Acolo piere umbra în zilele de vară,
                        Şi toamna-i fără roadă, ş-a iernii vijelii
                        Cutrieră cu zgomot pustiile câmpii.
 
                        Pe cea savană-ntinsă şi cu sălbatic nume,
                        Lung ocean de iarbă necunoscut în lume,
                        O cumpănă se-nalţă aproape de un puţ,
                        Şi-n orizon se-ndoaie ca gâtul unui struţ.
 
                        Un car cu bivoli negri a stat lângă fântână.
                        Vro doi români în soare ş-o sprintenă română
                        Înconjură ceaunul ce fierbe fumegos
                        Pe foc, şi mai departe un câne roade-un os.
 
                        Pe car un copilandru priveşte-n depărtare…
                        Zadarnic ochii-i zboară din zare-n altă zare!
                        Nici casă, nici pădure, nici râu răcoritor,
                        Nimic nu se arată pe câmpul de mohor!
 
                        Din vreme-n vreme numai, lungi şiruri de cocoare
                        Sub bolta albăstrie zbor tainic călătoare,
                        Şi vulturi mari, prădalnici, cu gheare înarmaţi,
                        S-adună, lăsând puii pe vârfuri de Carpaţi.
 
                        Ah! dulce, glorioasă şi mult strălucitoare
                        Va fi ziua de viaţă, când, pe sub mândrul soare,
                        Trecând în repejune, un zmeu cu-aripi de foc
                        Goni-va trista moarte ce zace-n acest loc!
 
                        Mult vesel va fi câmpul când veşnica-i tăcere
                        Va dispărea deodată la glasul de-nviere
                        Ce scoate zmeul falnic din gura lui de fer,
                        Vestind noua răpire a focului din cer!
 
