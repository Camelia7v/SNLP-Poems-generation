                        A fost odat-un cântăreţ,
                        Frumos şi simţitor.
                        Cântat-a-ntr-un castel măreţ
                        La masa regelui.
 
                        Frumoasă fată el avea,
                        Cum nu s-a pomenit,
                        Cu ochi albaştri râzători,
                        Cu părul aurit.
 
                        Şi cântăreţul o iubi
                        Şi seara prin grădini
                        Când luna tainic străluci
                        I-o spuse tremurând.
 
                        Ea-l ascultă şi-i zise-atunci
                        Cu glasul apăsat:
                        – în veci nu pot să fiu a ta,
                        De n-ăi fi împărat.
 
                        Şi el s-a dus ş-a răscolit
                        Popoare, ţări întregi,
                        Sfărmat-a antice cetăţi,
                        Zdrobit-au mândri regi
 
                        Şi i-au supus şi i-au silit
                        Să-l aibă împărat.
                        Unii d-iubire-l ascultau,
                        Alţii de frică iar.
 
                        Atunci s-a dus colo, colo,
                        La cel castel măreţ,
                        Unde ca luna-i străluci
                        Amoru-adânc şi drag.
 
                        Dar vai! când intră-n sălile
                        Măreţe, nalte, reci,
                        Pe-un sarcofag întins văzu
                        Copila ce-a iubit.
 
                        Ca ceara palidă era
                        Şi, moale, părul blond
                        Sta resfirat, amestecat
                        Cu aurul vergin.
 
                        Şi preoţi tainic murmurau
                        Adânce rugăciuni
                        Şi clopote se auzeau
                        Vuind încet şi lin.
 
                        „Atât de mult am suferit
                        Dureri, mărirea gré
                        Şi astfel toate s-a sfârşit
                        Şi-ntreb: de ce? de ce?”
 
                        Ea auzise cum că el
                        Murise-n bătălii
                        Şi de durere ea s-a stins
                        Ca floarea-n vijelii.
