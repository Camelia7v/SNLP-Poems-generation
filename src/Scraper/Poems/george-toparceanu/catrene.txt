                        „N-o să mai iubesc”, zisese
                        Biată-mi inimă naivă,
                        Dar văzându-te pe tine,
                        A căzut în recidivă.
 
 
 
                        Supărările iubirii
                        Sunt ca ploile cu soare:
                        Repezi, dar cu cât mai repezi
                        Cu atât mai trecătore.
 
 
 
                        Musafiri la mine-acasă,
                        Fără să-i poftesc vreodată,
                        Am un şoarec, doi păinjeni
                        Şi, din când în când, o fată.
 
 
 
                        La fereastra ta-mi zâmbiră
                        Toate florile din glastră,
                        Numai floarea cea mai dulce
                        A fugit de la fereastră.
 
 
 
                        Cum pierzi noaptea cu cititul!
                        Am trecut din întâmplare
                        Şi-mi venea, aşa, să intru
                        Şi să suflu-n lumânare…
 
 
 
                        Zici că la război, iubito,
                        Vii cu mine fără preget…
                        O, dar cum plângeai asară,
                        Când te-ai înţepat la deget!
 
 
 
                        Greu mi-i, dragă, fără tine
                        Şi te chem de-atâtea ori, –
                        Nu din zori şi până-n sară,
                        Cât din sară până-n zori…
 
 
 
                        Multe-i spun când nu m-ascultă,
                        Dar tresar şi tac din gură
                        Când, c-un zâmbet, îşi ridică
                        Ochii de pe cusătură.
 
 
 
                        Ochii negri, faţa albă
                        Păr întunecat şi mare,
                        Inima – un sloi de gheaţă.
                        Alte semnalmente: n-are.
 
 
 
                        Draga mea, fără cuvinte,
                        Doar din ochi pricepe toate.
                        Numai cât mă uit la dânsa
                        Şi-mi răspunde: „Nu se poate!”
 
 
 
                        „Toate-s vechi”, a zis poetul…
                        Chiar şi cântecul acesta
                        A mai fost, odinioară,
                        Publicat în Zend-Avesta.
