                        De mic, sărăcuţ de mine,
                        Crescui tot pe mâini străine.
                        Sărăcuţ de maica mea!
                        Mă băgai la cioban slugă,
                        Îmi dădură caţă, glugă.
                        Sărăcuţ de maica mea!
                        Luai oile-n porneală
                        Să le duc la păşuneală,
                        Sărăcuţ de maica mea!
                        Lupii-n goană le luară,
                        Jumătate le mâncară.
                        Când văzui în cea din urmă
                        C-o să rămâi fără turmă,
                        Plec spre bâlci după tocilă
                        Cu gândul cam pe teşilă.
                        Când trecui la crâşmă-n vale,
                        Crâşmăreasa-mi iese-n cale
                        Şi mă strigă: Vin’, băiete!
                        Şi să gust vinul îmi dete.
                        Vinul bun, ocaua mare,
                        Băui vinul de gustare.
                        Băui trei zile de vară,
                        Strigând scoate mereu, cară.
                        Cu lăutari şi cu gloată
                        Băui, nene, turma toată.
                        Sărăcuţ de maica mea!
                        Când văzui că după toate
                        Încă şi dator mă scoate,
                        O capră ce-mi rămăsese
                        Şi prin crânguri se dusese
                        O luai la căutare
                        Cât e ziulica mare.
                        Capra-n deal, capra-i în vale,
                        Nici că vrea să-mi stea în cale.
                        Azvârlii măciuca-n sete,
                        Capra peste cap se dete.
                        Alergai cu-o rugioară
                        S-o înjunghii sub bărbioară.
                        Măcelarii alergară,
                        Carnea îndată-o cumpărară,
                        Şi pielea ei tăbăcarii
                        Şi maţele lăutarii.
                        Iaca veni şi românul
                        Păgubaşul şi stăpânul,
                        Mă lega vârtos de coate
                        Cerând seamă pentru toate,
                        Sărăcuţ de maica mea!
                        Ş-aşa, nene, din beţie
                        Mă trezii în puşcărie!
 
