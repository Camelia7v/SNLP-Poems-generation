                        Pe-n mijloc de Ţarigrad,
                        La cişmeaua lui Murad
                        Primblă-mi-se Serb-Sărac
                        Pe-un cal negru din Bugeac,
                        Voinicel şi sprintenel,
                        Dar sărac ca vai de el!
                        Cu saia îmbăirată
                        Şi şalvari de cioarcă lată,
                        Cotul cinci galbeni luată,
                        Cu cămaşa de mătase,
                        Viţele împletite-n şase.
                        Cu picioarele-ncălţate
                        În opinci înhârzobate:
                        Hârzobul
                        Şi galbenul,
                        Nojiţa
                        Şi leiţa,
                        Cureaua
                        Şi paraua.
                        Plimbă-mi-se-n sus şi-n jos
                        Pe fugaru-i cel frumos.
                        Unde negrul necheza
                        Ţarigradul se trezea,
                        Turcii toţi că alergau
                        Şi pe Serbu-l întrebau:
                        „Copilaş de Serb-Sărac!
                        Nu ţi-e negrul din Bugeac?
                        De ţi-e negrul vânzător,
                        Eu îţi sunt cumpărător,
                        Că vreau bine să-l plătesc!
                        Cu aur să-l cumpănesc.”
                        „Nu mi-e negrul de vânzare,
                        Nici mi-e negrul de schimbare,
                        Că-i voinic şi-i pui de zmeu,
                        Şi-i fugar pe placul meu!”
                        Nepoata sultanului,
                        Copiliţa hanului,
                        Hanului tătarului,
                        Pe Serb iată că-l zărea,
                        Din sarai, de la zăbrea,
 
                        Şi din gură-aşa grăia:
                        „Copilaş de Serb-Sărac,
                        Mult eşti mândru şi pe plac!
                        Vin’ colea, lângă zăbrea,
                        Să-ti dau iuzluci cât îi vrea,
                        Negrul tău să-l primeneşti
                        Şi pe mâini să-l potcoveşti
                        Cu potcoave de argint
                        Ce sunt spornici la fugit.
                        Că ştii, frate, pe la noi
                        Azi e miercuri, mâini e joi,
                        Mâini ies turcii la halca
                        Sus, în Haidar-paşa,
                        Şi oricine-a câştiga
                        Roabă lui hanul m-a da!”
                        „Floricică din zăbrea
                        Răsărită în calea mea!
                        De-ţi sunt drag, de-ţi sunt pe plac,
                        Mâini vârtej am să mă fac
                        Să vin turcilor de hac!”
                        „Copilaş de Serb-Sărac,
                        Mult mi-eşti drag şi-mi eşti pe plac,
                        Dar eu, frate, mult mă tem
                        De căzlarul din harem
                        Cel cu chipul de arap,
                        Buzat, negru, ras pe cap
                        Şi cu solzii mari de crap.
                        El că-şi are-un bidiviu
                        Cu sânge de argint viu,
                        Un fugar neîntrecut
                        Care soare n-a văzut
                        De când mă-sa l-a făcut”.
                        „De ţinut unde şi-l ţine?”
                        „De trei ani e ţinut bine
                        Într-o boltă-ntunecată
                        Sub pământ, în grajd de piatră.”
                        „De hrănit cu ce-l hrăneşte?”
                        „De doi ani îl întăreşte
                        Cu floarea trifoiului,
                        Hrana dulce-a roiului.”
                        „De-adăpat cu ce-l adapă?”
                        „Tot cu lăptişor de iapă,
                        De şi-l face lat pe sapă.
                        Ş-aşa, frate, mult mă tem
                        De căzlarul din harem
                        Şi de mândru-i bidiviu
                        Cu sânge de argint viu;
                        Că pe el de-a încăleca
                        Mâini la jocul de halca,
                        Roabă lui Hanul m-a da!”
                        „Floricică din zăbrea
                        Răsărită-n calea mea!
                        Să n-ai frică
                        De nimica,
                        Că nu-i cal împărătesc
                        Ca negrul ist voinicesc!
                        Orice-alung
                        Cu el ajung,
                        Oricând plec
                        Păsări întrec!”
 
                        II
 
                        Trecea miercuri, venea joi,
                        Turcii mergeau câte doi
                        Ca să joace la halca
                        Sus, în Haidar-Paşa,
                        Şi deodată toţi plecau,
                        La fugă se aruncau,
                        Pe câmp luciu se-nşirau.
                        Iar sultanul, stând pe cal,
                        Sub un verde cort de şal,
                        Barbă neagră-şi netezea
                        Şi cu ochii urmărea.
                        Alalah! cai arăpeşti,
                        Alalah! cai tătăreşti!
                        Cum mişcau copitele
                        Ca şoimii aripile!
                        Dar căzlarul se-ncrunta,
                        Bidiviu-şi întărta,
                        Pe toţi turcii-i întrecea
                        Şi-nainte se ducea.
                        Vai! de fata hanului,
                        Hanului tătarului,
                        Nepoata sultanului!
                        lată, iată Serb-Sărac
                        Pe-un şoimuţ de la Bugeac
                        Că venea, mări, venea
                        Cuvântul de-şi împlinea.
                        Pe căzlaru-l ajungea,
                        Ajungea şi întrecea!
                        Iar căzlaru-l viclenea
                        Şi din urmă-i tot răcnea:
                        „Copilaş cu cal de foc!
                        Opreşte negrul pe loc,
                        Că-i pică potcoavele
                        Şi-ţi răpune zilele.”
                        Serb-Sărac descăleca,
                        Potcoavele cerceta…
                        Nici un cui nu le cădea!
                        Dacă vedea şi vedea,
                        Bici de sârmă el scotea
                        Şi pe negrul opintea,
                        Şapte stânjeni că sărea,
                        Pe arapu-l urmărea.
 
                        Punea scară
                        Lângă scară
                        Şi oblânc
                        Lângă oblânc
                        Şi dârlog
                        Lângă dârlog,
 
                        Şi din fugă cum venea
                        El în scări se-nţepenea,
                        De căzlari s-apropia
                        Două palme-n ceafă-i da,
                        De pe cal îl ridica
                        Şi pe câmp îl arunca!
                        Se ducea bietul arap
                        Rostogolul peste cap,
                        Şi pe câmp se răstignea
                        Şi în urmă rămânea
                        Buzat, negru, părăsit
                        Tocmai ca un ciung pârlit!
                        Iar Serbul se tot ducea,
                        De halca s-apropia
                        Şi din fugă azvârlea
                        Geridul său chiar prin ea.
                        Apoi vesel se-nturna,
                        Cu adâncă temenea.
                        Iar copila hanului,
                        Hanului tătarului,
                        Nepoata sultanului,
                        Cu ocheana prin zăbrea
                        Pe voinicu-l urmărea
                        Şi când Serbul se-ntorcea,
                        Ea înainte-i se ducea,
                        Cu năstrapa mi-l stropea,
                        Cu năframa-l răcorea.
                        Apoi nunta se făcea,
                        Şi la nuntă petrecea
                        În cântări şi veselie
                        Cum e rândul la domnie…
                        Faceţi-mi parte şi mie!
 
