                        Te duci, iubită scumpă, în ţărmuri depărtate,
                        Lăsând frumoasa ţară, surori, prietini, frate,
                        Lăsând în al meu suflet un mult amar suspin!
                        În ora de pornire, cu toţii împreună
                        Doresc l-a tale pasuri călătorie bună,
                        Pe-o cale înflorită şi sub un cer senin.
 
                        Mergi dar fără mâhnire, te du şi fii voioasă,
                        Căci îngerul iubirii şi inima-mi duioasă
                        Te vor urma oriunde cu tainicul lor zbor;
                        Şi cât vei fi departe, ca mine te gândeşte,
                        Că tu eşti a mea viaţă, că soarta ne iubeşte,
                        Că cerul ne păstrează ferice viitor.
 
                        Gândeşte că în lume nimic nu e mai mare,
                        Mai gingaş, mai puternic, mai sfânt, mai cu-nfocare,
                        Decât simţirea vie ce tu mi-ai însuflat.
                        Că orice fericire, că orice dulce bine
                        Din ochii tăi de rază, îmi vine de la tine,
                        Precum lumina vine din cerul înălţat.
 
                        Oriunde tu vei merge, iubită, ţi-adu aminte
                        De-a noastre ore pline de dragoste fierbinte,
                        Comori nepreţuite de scumpe dezmierdări;
                        De-acele vremi în care a noastră fericire
                        Schimba întreaga lume în leagăn de iubire
                        Şi vremea trecătoare în lanţ de sărutări!
 
                        Mergi, dragă, plutind vesel ca paserea uşoară
                        Ce-n faptul dimineţii din cuib la ceruri zboară,
                        Lovind a sa aripă de rouă şi de flori,
                        Căci sufletu-mi în taină şoptind inimii tale,
                        Va depărta de tine orice gânduri de jale,
                        Va alunga din ochii-ţi oricare negri nori.
 
                        Şi când va fi lumină, şi când în miez de noapte
                        Vei asculta cu lacrimi a îngerilor şoapte,
                        Zi, draga mea, atunce, precum oi zice eu:
                        „Nu e fiinţă-n lume ca mine de iubita!
                        Amorul mă-ncunună cu-o rază strălucită,
                        Veneţia m-aşteaptă zâmbind la visul meu!”
 
