                        Tovarăş scump de clipe grele
                        Am vrut să-mi fii pe drumul greu:
                        ţi-am dat nădejdea vieţii mele,
                        Un cer senin cu mândre stele –
                        Şi floarea sufletului meu.
 
                        Dar floarea, când ai vrut s-o scuturi,
                        S-a veştejit în mâna ta.
                        Acu-n zadar îmi ceri săruturi,
                        Aleargă iar: vei prinde fluturi
                        Şi alţi obraji vei săruta!…
 
                        Nu-ţi mai cerşesc, ca-n altă vreme,
                        Îngenuncheat surâsul tău.
                        O, nu, – cu tainice blesteme,
                        Din calea ta n-or să te cheme
                        Nici lacrimi, nici păreri de rău.
 
                        A mea a fost cea mai frumoasă
                        Din partea minunatei pâini;
                        De restul ei nimic nu-mi pasă:
                        Adună restul de pe masă
                        Şi-aruncă-l, draga mea, la câni!…
 
                        Pe tine, cea de altădată,
                        Lumină stinsă pentru veci,
                        Aşa cum visul meu te-arată,
                        Eu te iubesc… Dar niciodată
                        Pe tine, umbră care pleci!
 
                        De-aceea, împăcat cu mine,
                        În urma ta, străin mă vezi.
                        Nu-ţi zic decât: te du cu bine!
                        Şi zâmbitor mă uit la tine,
                        Cum tot mai mult te depărtezi.
