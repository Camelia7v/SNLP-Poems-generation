                        Noi amândoi avem acelaşi dascăl,
                        Şcolari suntem aceleiaşi păreri…
                        Unitul gând oricine recunoască-l.
                        Ce ştii tu azi, eu am ştiut de ieri.
                        De-aceleaşi lucruri plângem noi şi râdem…
                        Non idem est si duo dicunt idem.
 
                        Tu zici că patria e-n decădere,
                        De râs şi de ocară c-au ajuns;
                        Când cineva opinia mi-ar cere,
                        El ar primi tot astfel de răspuns,
                        Ca de ruşine ochii să-i închidem:
                        Non idem est si duo dicunt idem.
 
                        Căci din adâncul gândurilor tale
                        Răsare ură din al meu amor.
                        Tu ai vrea tot să meargă pe-a sa cale,
                        Eu celui slab îi sunt în ajutor.
                        Cu-acelaşi gând, noi totuşi ne desfidem:
                        Non idem est si duo dicunt idem.
 
                        Pe mine răul, deşi râd, mă doare,
                        Mă ţine liniştea vieţii-ntregi;
                        Iar tu uiţi tot la raza de splendoare
                        Ce-o varsă-asupra ta a lumii regi…
                        Ş-ai vrea cu proprii mâni să ne ucidem:
                        Non idem est si duo dicunt idem.
 
                        E greu a spune ce deosebire
                        Ne-a despărţit, de nu mergem de-a valma.
                        Şi s-ar vedea atunci fără-ndoială
                        ……………………………………………
 
                        Când noi ne-am scoate sufletele-n palmă,
                        Ca-ntregul lor cuprins noi să-l deschidem:
                        Non idem est si duo dicunt idem.
