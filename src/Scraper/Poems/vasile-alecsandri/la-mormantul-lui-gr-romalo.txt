                        Încă o rază care se stinge
                        Din cerul nostru întunecat!
                        Inima noastră amar te plânge,
                        O! dulce frate înstrăinat!
 
                        Martir iubite a libertăţii,
                        Tu mori departe de-al tău pământ!
                        Mori trist pe ţărmul străinătăţii,
                        Şi noi te ducem l-al tău mormânt!
 
                        O! dormi în pace pe-aceste maluri,
                        Îngânat dulce, ca-n vis uşor,
                        De glasul mării purtat de valuri,
                        De glasul nostru uimit de dor.
 
                        O! zbori din lume, zbori fără jale,
                        Suflete blânde! suflet senin!
                        Căci noi vom spune patriei tale
                        Cât ai dorit-o pe ţărm străin!
 
                        Cât vom fi încă purtaţi prin lume
                        De valul vieţii, de-al sorţii vânt,
                        Vom şopti jalnic dragul tău nume
                        Ca un Adio l-al tău mormânt!
 
