                        De-oi adormi curând
                        În noaptea uitării,
                        Să mă duceţi tăcând
                        La marginea mării.
 
                        Nu voi sicriu bogat,
                        Făclie şi flamuri,
                        Ci-mi împletiţi un pat
                        Din tinere ramuri.
 
                        Să-mi fie somnul lin
                        Şi codrul aproape,
                        Luceasc-un cer senin
                        Pe-adâncile ape,
 
                        Care-n dureri adânci
                        Se nalţă la maluri,
                        S-ar atârna de stânci
                        Cu braţe de valuri,
 
                        Se nalţă, dar recad
                        Şi murmură-ntr-una,
                        Când pe păduri de brad
                        Alunecă luna.
 
                        Şi nimeni-n urma mea
                        Nu-mi plângă la creştet,
                        Doar moartea glas să dea
                        Frunzişului veşted.
 
                        Să treacă lin prin vânt
                        Atotştiutoarea,
                        Deasupra-mi teiul sfânt
                        Să-şi scuture floarea.
 
                        Cum n-oi mai fi pribeag
                        De-atunci înainte,
                        M-or troieni cu drag
                        Aduceri aminte,
 
                        Ce n-or şti că privesc
                        O lume de patimi,
                        Pe când liane cresc
                        Pe singurătate-mi.
