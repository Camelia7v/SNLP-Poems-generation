                        „Albo, Albo de la munte!
                        Ce-ai pus fesciorul pe frunte
                        Că ţi-au ieşit vorbe multe.”
                        „Las’ să iasă că nu-mi pasă,
                        Inima-mi de dor e arsă,
                        Că bădica-i dus de-acasă,
                        Să-mi cosească fân cu rouă,
                        Frânge-i-s-ar coasa-n două,
                        Să vie la alta nouă!
                        Să-mi cosească fân, costrele,
                        Facă-şi coasa bucăţele,
                        Să vie-n braţele mele!
                        Să-mi cosească fân cu floare,
                        Ca să-mi fie de răcoare
                        La cap şi la ţâţişoare.
                        Zică lumea, că-i dau pace,
                        Eu m-oi purta şi voi face
                        După cum lui badea-i place.
                        Zică lumea ce va zice,
                        Ea n-a putea să ne strice,
                        Dragostea să ne-o ridice;
                        Că mă ţine badea bine,
                        Inima lui e la mine
                        Ş-a mea o poartă cu sine.
                        Inima lui îmi grăieşte,
                        Ş-a mea lui încă-i şopteşte;
                        Una de alta doreşte,
                        C-amândouă sunt legate
                        Cu legături înfocate
                        Ş-una pentru alta bate.
                        Acel lanţ ce le cuprinde
                        Între ele când se-ntinde
                        Cu mare foc le aprinde,
                        Iar când s-adun amândouă,
                        Atuncea parcă le plouă
                        O răcoreală de rouă.
                        Aşa le e jurământul,
                        Îs legate cu cuvântul
                        Să le despartă pământul!”
 
