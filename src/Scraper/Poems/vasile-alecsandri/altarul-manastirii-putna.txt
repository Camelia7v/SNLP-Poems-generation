                        Domnul Ştefan, viteaz mare, ce-a dat groaza prin păgâni,
                        Locaş sfânt creştinătăţii astăzi vrea să facă dar,
                        Şi pe malurile Putnei, cu vitejii săi români,
                        Însuşi merge să aleagă locul sfântului altar.
 
                        Mare obştie-l urmează şi pe culme se lăţeşte,
                        Precum aburii pe baltă când lumina asfinţeşte.
 
                        Căpitani, ostaşi cu zale şi cu platoşe de fer
                        Pe-ai lor cai sirepi stau mândri ca la semnul de război.
                        Al Moldovei steag de fală fâlfâie falnic în cer;
                        Buciumul vuieşte-n munte, sună valea de cimpoi.
 
                        Iată că lângă-o movilă domnul Ştefan s-a oprit!
                        Totul tace! ochii ţintă, stă poporul neclintit.
 
                        Trei ostaşi cu arce-n mână pe movilă-acum se urcă;
                        Doi, ca zimbrul, ageri, mândri, nalţi ca bradul de la munte,
                        Pe-ai lor umeri poartă glugă, la brâu paloş, şi pe frunte
                        Cu-a lor lungi şi negre plete se coboară-o neagră ţurcă.
 
                        Ei ades cu-a lor săgeată repezită sus, în nor,
                        Printre-a fulgerelor focuri au oprit vulturu-n zbor.
 
                        Multe fiare din cei codri, mulţi duşmani tineri, semeţi,
                        Drept în inimi, drept în frunte au simţit a lor săgeţi,
                        Căci ei sunt arcaşii vrednici ai lui Ştefan domn cel mare,
                        Ce-şi găteşte-acum săgeata s-o izbească-n depărtare.
 
                        Copii, trageţi… eu vreau astăzi să mă-ntrec în arc cu voi.
                        Astfel zice domnul Ştefan! iar voinicii amândoi
 
                        Se plec, arcele-şi încoardă, trag… săgeţile lor zboară,
                        Spintecă repede vântul ce dă foc şi vâjâieşte,
                        Se tot duc, se duc ca gândul, şi de-abia ochiul zăreşte
                        Pe câmp departe, departe locul unde se coboară.
 
                        „Ura! În ceruri se ridică! Urlă dealul, clocoteşte!
                        Să trăiţi, copii! le zice Ştefan, ce-acum se găteşte.
 
                        Zbârnâie coarda din arcu-i, fulgeră săgeata-n vânt,
                        Piere, trece mai departe, şi-ntr-un paltin vechi s-a frânt.
                        Acolo fi-va altarul! zice falnicul monarc,
                        Ce se-nchină şi se pleacă pe războinicul său arc.
 
                        Să trăiască domnul Ştefan! mii de glasuri îl urmează,
                        Şi poporul jos, pe vale, umilit îngenunchează!
 
