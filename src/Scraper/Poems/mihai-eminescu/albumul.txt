                        Albumul? Bal mascat cu lume multă,
                        În care toţi pe sus îşi poartă nasul,
                        Disimulându-şi mutra, gândul, glasul…
                        Cu toţi vorbesc şi nimeni nu ascultă.
 
                        Şi eu intrai. Mă vezi rărindu-mi pasul.
                        Un vers încerc cu pana mea incultă.
                        Pe masa ta aşez o foaie smultă,
                        Ce de când e nici n-a visat Parnasul.
 
                        Spre a-ţi aminti trecutele petreceri,
                        Condeiu-n mână tu mi-l pui cu silă.
                        De la oricine-un snop de paie seceri,
 
                        Apoi te uiţi râzând la câte-o filă:
                        Viclean te bucuri de-ale noastre-ntreceri,
                        Privind în vrav prostia imobilă.
