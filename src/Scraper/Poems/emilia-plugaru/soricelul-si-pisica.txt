                        Şoricelul Chiţcăică,
                        Bun prieten c-o pisică,
                        A venit să împrumute
                        De la ea un mic… grăunte.
 
                        Pisicuţa-i gospodină,
                        Are grâu, are făină,
                        Dar nu vrea să împrumute
                        Nimănui nici un grăunte.
 
                        Supărat e Chiţcăică,
                        Nu mai vine la pisică.
                        Într-o zi s-a furişat
                        În cămară şi-a furat
 
                        Dintr-un sac un mic grăunte.
                        La ce bun să-l împrumute?
                        Şi astfel, zi după zi,
                        Până sacul se goli.
 
                        Dar odată a fost prins.
                        Pisicuţa s-a aprins:
                        – Mi-ai furat ultima pâine,
                        Te înşfac acuş, frăţâne!
 
                        Iată cine-i hoţul care
                        m-a lăsat făr-de mâncare!
                        De atunci e, Chiţcăică,
                        Fugărit de o pisică.
