Lui Ion Brad
Nimeni nu poate muta
Pământul în Cer.
Poate că numai privighetoarea,
Poate că numai cântecul ei.
Dar i s-a tăiat limba.
Nimeni n-o mai aude, nimeni
N-o mai aude cum cântă
Pe crucea bisericii:
„Scoală, Doamne,
Să nu biruie omul”.
* * *
Mariei Macovei şi lui Leons Briedis
Sunt un câine
Invers zămislit –
Cine-mi aruncă un os,
Mă întărâtă mai tare.
Domnilor,
Strângeţi ciolanele!
Strângeţi ciolanele
Şi plecaţi!
A venit vremea
Patriei mele.
Sunt om. Om sunt.
