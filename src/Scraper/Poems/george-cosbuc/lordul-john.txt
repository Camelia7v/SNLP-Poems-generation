                        Se zvonise prin ziare
                        Că-n Irlanda e-ntr-un sat
                        Un bărbat grozav de tare.
                        Lordul John, prinzând de veste
                        Cine e şi de-unde este,
                        Pleacă-n grabă ca să vadă
                        Dacă e adevărat.
 
                        Ca mulţi lorzi de viţă veche
                        Din întunecatul Nord,
                        Lordul John e-ntr-o ureche:
                        Fluieră pe drum şi cântă
                        Şi e cel dintâi la trântă.
                        Şi-i voinic fără pereche
                        Şi e cel mai tare lord.
 
                        A găsit în urmă satul;
                        Pe ţăran el l-a găsit
                        Ocupat cu măturatul
                        Curţii. Şi, ochindu-l bine,
                        Lordul drept spre dânsul vine
                        Şi descalică degrabă
                        Făr-a zice „bun sosit”.
 
                        Ş-apoi gata de luptare!
                        – „Tu eşti Willy Spucker?” – „Eu.”
                        – „Spun că eşti grozav de tare
                        De ţi-a mers cuvânt prin lume,
                        Eu din Londra vin anume,
                        Să ne punem la-ncercare.
                        Trântă deci cu tine vreau!”
 
                        Willy Spucker se cruceşte,
                        Simte palmele că-i ard,
                        Leneş târnul şi-l propteşte;
                        Scuipă-n palme şi se-ntinde
                        Şi pe lord de brâu îl prinde,
                        Sus o dată-l răsuceşte
                        Şi-l azvârlă peste gard.
 
                        – „O să stau acum cu tine
                        Să mă lupt… Mai vrei ceva?
                        Auzi tu, cu ce gând vine!”
                        Lordul John privind cu jale
                        Şi ţinându-se de şale:
                        – „Să-mi azvârli, te rog, creştine,
                        Şi cel cal, să pot pleca!”
