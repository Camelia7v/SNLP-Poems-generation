                        Ţi-ai mânat prin veacuri turmele pe plai,
                        Din stejarul Romei tu mlădiţă ruptă,
                        Şi-ţi cântai amarul din caval şi nai.
                        Dar cumplit tu fost-ai când te-au dus în luptă
                        Ştefan şi Mihai.
 
                        Când ţi-or pune piedici duşmanii să cazi
                        Spada ta să fie şi de-acum, române,
                        Fulger care-aprinde, vânt ce rupe brazi,
                        Şi te încrede-a pururi că vei fi şi mâine
                        Tare cum eşti azi.
 
                        Sus ridică fruntea, vrednice popor!
                        Câţi vorbim o limbă şi purtăm un nume,
                        Toţi s-avem o ţintă şi un singur dor
                        Mândru să se nalţe peste toate-n lume
                        Steagul tricolor!
