                        Iar ulciorul mi-a vorbit,
                        Vrând, se vede, să mă mustre:
                        În colibele lacustre,
                        Stând pe scaunul cioplit
 
                        De-un druid, eu fui podoaba
                        Tribului întreg; şi-mi fu
                        Drag pe-atunci. O vezi şi tu:
                        Eu şi cu Dalvine roaba,
 
                        Fost-am de-un etrusc isteţ
                        Peste lac în luntre-aduse.
                        El sub laviţe-avea puse
                        Multe altele de preţ,
 
                        Cari pe-acele vremi senine
                        Artă şi minuni erau!
                        Astăzi hârburi poate stau,
                        Bietele, pe-un raft cu mine!
 
                        Şi din toate şi-a ales
                        Capul cetelor ilire
                        Un ulcior să nu te mire
                        Că suspin aşa de des
 
                        Un ulcior, şi-o roabă, biata!
                        Văd trecând pe-aici femei,
                        Şi-mi evoc mândreţea ei,
                        Şi-n etern slăvi-voi fata
 
                        Cea de-acum opt mii de ani!
                        Poate, albele ei oase,
                        Din nămolul apei scoase,
                        Poţi şi tu cu doi-trei bani
 
                        Să le vezi aici, străine,
                        Ori altunde-n vrun muzeu.
                        Am pierit, şi ea şi eu,
                        Când din văile vecine
 
                        Au venit arcaşii goi,
                        Mulţi şi tari, zvârlind tăciunii.
                        Au scăpat pe luntre unii
                        Dintre-ai noştri, cei vreo doi,
 
                        Însă cei mai mulţi pieriră.
                        Şi de-atunci, pe fund de lac
                        Şi-astăzi părţi din mine zac.
                        Iar pe câte le găsiră
 
                        Le-au adus aici, punând
                        Ciob la ciob ca să mă-nchege.
                        Ah, dar ce pot înţelege
                        Câţi îi văd pe-aici trecând?
 
                        Văd şi ei o oală spartă
                        Dintr-un lut sărac şi prost:
                        Eu, ce-ntr-alte vremi am fost
                        Ultima putinţă-n artă.
 
                        Şi desenul meu! Uşor
                        C-un cărbune de pe vatră
                        Mult mai bine-l fac pe-o piatră
                        Azi copiii-n jocul lor!
 
                        Tu ai sufletul mai larg,
                        Scapă-mă! Ce chin ai stinge,
                        Dacă-n lături m-ai împinge
                        Ca să cad şi să mă sparg!
 
                        Cât m-a înduioşat ulciorul!
                        Şi-aş fi vrut să-i fiu pe plac,
                        Însă ce puteam să fac?
                        Să mă vază păzitorul,
 
                        Iar a doua zi, fatal,
                        Să m-arate prin ziare:
                        Un nebun, pe cât se pare,
                        În muzeu, şi-un criminal!
 
                        Şi-am întors fără speranţă
                        Ochii şi-ncepui s-admir
                        Cum stăteau pe raft în şir
                        Acele de siguranţă.
