Dormi puiuţul meu cel scump,
Dormi, somn dulce, na, ni, na…
Să creşti mare şi frumos,
Mama te va legăna.
 
Să-mi creşti mare şi voinic.
Uite, Luna stă în prag,
Te-nveleşte cu lumină,
Ştie cât îmi eşti de drag.
 
Obosiţi de zbor şi soare,
De arome, de parfum,
Pe obraz curat de floare
Dorm şi fluturii acum.
 
Albinuţe în ştiubeie,
Furnicuţe-n muşuroi,
Flori şi gâze, păsărele –
Dorm şi ele, ca şi noi.
 
Şi doar Luna încă-i trează,
Dormi, adormi puiuţul meu,
Mama somnul ţi-l veghează…
Voi dormi apoi şi eu…
