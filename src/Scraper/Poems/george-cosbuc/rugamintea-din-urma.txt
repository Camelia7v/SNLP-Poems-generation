                        Eşti schilav tot! Un cerşetor
                        Te-ntorci acum acasă,
                        Şi ce fecior frumos erai!
                        Dar oricum eşti, ce-ţi pasă!
                        Tu vei vedea iar satul tău
                        Şi casa voastră-n vale,
                        Şi biata mamă-ţi va ieşi
                        Plângând în cale.
 
                        Şi eu rămân să mor pe-aici
                        Cu liftele păgâne!
                        Ah, parcă simt că n-am s-ajung
                        Să văd ziua de mâine.
                        Cu douăzeci deodată-n car
                        La groapă mă vor duce,
                        Şi, bun e Domnul, de-om avea
                        La cap o cruce.
 
                        Noi de copii ne ştim, şi-am fost
                        Ca fraţii, ba mai bine.
                        Eu de-am avut un singur ban
                        L-am împărţit cu tine;
                        Şi tu cu gura foc prindeai
                        Să-mi dai ajutorare;
                        Să-ţi răsplătească Dumnezeu,
                        Că-i bun şi mare!
 
                        Şi-auzi acum! De-or întreba
                        În sat de-a mea venire
                        Tu-n loc de adevăr să spui
                        Că n-ai de mine ştire,
                        Că n-am fost la un regiment
                        Dar spune-le ce-ţi place.
                        Că pentru ei ori viu, ori mort,
                        Totuna face.
 
                        Iar mamei Doamne, cum aş vrea
                        Credinţa s-o înşele!
                        Să-i spui că m-ai lăsat rănit
                        La Turnu-Măgurele,
                        Dar voi sosi cât de-n curând.
                        Ascultă-mi rugămintea,
                        Că mama, dac-ar şti că-s mort,
                        Şi-ar pierde mintea.
 
                        Tu s-o amâni cu zi de zi
                        Şi spune-i câte toate,
                        Ea e bătrână, n-are mult
                        Să mai trăiască, poate;
                        Şi pentru ce să-i amărăşti
                        Şi zilele puţine?
                        Că n-are în lume bun şi drag
                        Decât pe mine.
 
                        Iar Linii, de s-ar întâmpla
                        Să vă-ntâlniţi vreodată,
                        Să-i spui că-s sănătos şi-aş vrea
                        S-o aflu măritată.
                        Tu uită-i-te-n ochi să vezi
                        De-o doare ori n-o doare;
                        Iar dacă vei vedea-o stând
                        Nepăsătoare,
 
                        Să-i spui că m-ai lăsat rănit
                        Pe umedele paie,
                        Că doctorul în carnea mea
                        Adâncă brazdă taie,
                        Că de dureri eu mă izbesc
                        Şi urlu ziua-ntreagă,
                        Şi c-am murit gândind la ea,
                        Că mi-a fost dragă.
 
                        Şi dacă ochii ei atunci
                        Mai tulburi se vor face,
                        N-o mângâia! E de prisos,
                        Te rog s-o laşi în pace.
                        O frunză veştedă nu-ţi dă
                        Cuvânt să zici că-i toamnă
                        Şi-o lacrimă în ochii ei
                        Nimic nu-nseamnă!
 
                        Şi-acum dă-mi mâna! A sunat
                        Cornistul de plecare,
                        Du Oltului din partea mea
                        O caldă salutare,
                        Şi-ajuns în ţară, eu te rog,
                        Fă-mi cel din urmă bine:
                        Pământul ţării să-l săruţi
                        Şi pentru mine!
