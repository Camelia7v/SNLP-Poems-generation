                        De pe ochi ridici închisă
                        Languroasa, lungă geană,
                        Rai de fericiri promise
                        Şi de tainică dojană.
 
                        Şi-ţi pui degetul pe gură,
                        Sfătuieşti şi ameninţi
                        Şi îmi dai învăţătură
                        Să ne facem mai cuminţi.
 
                        Atunci braţul meu cuprinde
                        Mlădiosul tău grumaz:
                        „Mâni vom fi cum vei pretinde,
                        Dar cum sunt mă lasă azi.”
 
                        Astfel lupt cu-a ta mustrare
                        Ceasuri, zile, săptămâni,
                        Şi mereu a mea-ndreptare
                        O amân de azi pe mâni.
