                        Pe deal, la Palestre, vitejii Zuavi,
                        Bersalierii sprinteni, Vânătorii bravi.
 
                        In oastea germană s-aruncă împreună
                        Şi cu al lor sânge sting focul ce tună.
 
                        Dar cine-i mai aprig, mai brav luptător?
                        E Regele însuşi, eroul Victor!
 
                        Cu calul său falnic, cu lunga sa pală
                        De trei ori în duşmani dă singur năvală!
 
                        Calu-i ud de sânge până la genunchi,
                        Pala-i roş văpsită până la mănunchi!
 
                        *
 
                        Devale-n capela Madonei slăvite
                        O mamă duioasă cu haine cernite
 
                        Se-nchină şi-nvaţă copilul ei blând
                        In zgomotul luptei să zică rugând:
 
                        „O! Santa Madona! tu l-al cărei nume
                        Dulcea mângâiere se coboară în lume!
 
                        Aduc la picioare-ţi cu-adâncă uimire
                        Inima-mi curată, plină de iubire,
 
                        Ca o floare vie, ca o floare nouă
                        Care îţi închină şi parfum şi rouă.
 
                        Ascultă-o, Madonă, ruga mea duioasă
                        Pentru a mea ţară atât de frumoasă!
 
                        Pentru omenirea ce plânge-n durere
                        Şi pentru-a Veneţii liberă-nviere.
 
                        Dă patriei mele glorie, mărire,
                        Pe duşmanii noştri scoate-i din orbire,
 
                        Şi mie-mi dă braţe ca să pot combate
                        Cu cei mari de-a valma pentru libertate!”
 
                        *
 
                        Pe câmpul de moarte, pe câmp de onor
                        Regele înalţă steag învingător.
 
                        Zuavi împrejuru-i cu glas triumfal
                        Pe rege-l proclamă al lor Caporal!
 
                        Şi copilul strigă cu suflet de om!
                        „Să trăieşti o! Victor, Rege-galantom!”
 
