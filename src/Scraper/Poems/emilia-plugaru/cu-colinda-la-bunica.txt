                        O căciulă ţuguiată
                        Şi-o broboadă cafenie,
                        S-o colinde pe bunica,
                        Au pornit de la chindie.
 
                        Merg cu greu căci drumul este
                        Prea înzăpezit şi ninge,
                        Iar broboada cafenie
                        Una, două-ncepe a plânge:
 
                        – Vai, troianul e cât mine,
                        Ia-mă-n braţe, bade Nică.
                        Ce năvalnic neaua vine,
                        Iar eu sunt aşa de mică…
 
                        Nică nu-i cu mult mai mare,
                        Doar cu-n an şi jumătate.
                        O ridică în spinare,
                        Vrea s-o ducă dar nu poate…
 
                        Picii plâng, căci vor la buna.
                        Nici nu văd când înspre ei
                        Se îndreapt-un moş cu plete:
                        -Încotro, măi voinicei?
 
                        V-aţi pornit cu colindatul?
                        Hai, luaţi-mă cu voi.
                        Da-ţi mânuţele încoace.
                        Să pornim la pas vioi.
 
                        Ca să vezi, minune mare,
                        Le-a ieşit în cale-acum,
                        Nu un moş ca orişicare,
                        Ci chiar moşul Moş Crăciun!
 
                        La glas seamănă cu bunul,
                        Moşul, însă-i negreşit,
                        Mai bătrân, e alb ca neaua
                        Şi-i cu mult mai gârbovit.
 
                        Îmbrăcat în haină lungă,
                        Cu steluţe argintii,
                        Moşul îi ridică-n braţe
                        Şi-i sărută pe copii.
 
                        – Ieşi afară, bunicuţo,
                        Strigă picii chiar din drum,
                        Când ajung la poarta bunei –
                        L-am adus pe Moş Crăciun!
