                        Mult mi-e dor şi mult mi-e sete
                        Să văd frunza-n codrul verde,
                        Să mai strâng vreo şapte cete!
                        Primăvară, muma noastră,
                        Suflă bruma din fereastră
                        Şi zăpada de pe coastă,
                        Să văd iar înverzind în cale,
                        Să mă las iar în cea vale
                        Cu-o pereche de pistoale.
                        Frunza-n codru cât se ţine
                        Toţi voinicii trăiesc bine,
                        Iară frunza dacă-i lasă
                        Toţi voinicii merg pe-acasă
                        Şi la para focului
                        Zac de dorul codrului!
                        Frunză verde de susai,
                        De-ar veni luna lui mai
                        Să-mi aud cerul tunând,
                        Să văd norii fulgerând
                        Ierbuliţa-n şesuri dând,
                        Să mai văd focuri pe-afară,
                        Copilaşi cu pielea goală,
                        Cai în câmpuri nechezând
                        Şi voinici pe plai suind.
 
