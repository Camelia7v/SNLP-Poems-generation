                        Neam român, văzui odată
                        Oastea Domnului Mihai
                        Zicea Dunărea-ntristată:
                        Fulger îns-atunci erai,
                        Şi-alergând prin cer furtuna
                        Cânta vorbe româneşti
                        Astăzi stau şi-ascult întruna
                        Şi mă uit, şi nu mai eşti!
 
                        Dar abia rosti cuvântul
                        Dunărea, vuind prin văi,
                        Şi văzu gemând pământul
                        Şi de cai şi de flăcăi.
                        Zornet auzi prin zare,
                        Cum se-ncheagă stol cu stol
                        Şi năprasnică răsare
                        Oastea domnului Carol.
 
                        Jalnic tu-ţi doineşti durerea
                        Dunăre, şi iat-acum!
                        Din mormânt ieşi puterea
                        Şi-n zadar îi stai în drum.
                        Trec voinicii peste tine;
                        Mersul lor e zbor de fulg,
                        Şi din mâinile străine
                        Stema libertăţii smulg.
 
                        Tresăriră iuţi românii
                        Căci aminte şi-au adus
                        Cât s-au străduit bătrânii
                        Steagul să ni-l ţie sus,
                        Câte plângeri ne-ntrerupte
                        În mormânt or fi vărsat,
                        Că nepoţii fug de lupte
                        Şi că steagul e-nchinat.
 
                        Dunăre, ai văzut Smârdanul?
                        Spune tu, s-o spui şi eu!
                        Şi noi ştim izbi duşmanul,
                        Şi-n români e Dumnezeu!
                        Ştim şi noi găti cununa
                        Vitejiei ce-o doineşti,
                        Şi când urlă-n cer furtuna
                        Cântă vorbe româneşti!
 
                        La Smârdan aşa vru Domnul
                        Morţii dintr-această zi
                        Vor avea cu spaime somnul
                        Şi-aiurind se vor trezi
                        Apărându-se cu mâna
                        Ca de-un tăinuit duşman,
                        Vor muşca gemând ţărâna
                        Ca şi-n luptă la Smârdan.
 
                        Că-ntr-această zi cumplită
                        N-avu mila nici un rost,
                        Şi mânia răzvrătită
                        Lege tuturor ne-a fost.
                        Astfel că, văzând pierirea,
                        Însuşi Dumnezeu de sus,
                        Galben întorcând privirea,
                        Mâna peste ochi şi-a pus.
 
                        La Smârdan, pe unde drumul
                        Da de-a dreptul spre vrăjmaşi,
                        Risipeai cu mâna fumul,
                        Ca să vezi la patru paşi.
                        Şi-ntr-un iad fără de nume,
                        Unde-ai noştri iuţi pătrund,
                        Nu era nici cer, nici lume,
                        Numai noapte fără fund.
 
                        Şi-ntr-acel noian de ceaţă
                        Dorobanţii, dând de-un râu,
                        Au trecut prin sloi de gheaţă
                        Şi prin apă până-n brâu.
                        Râu de apă Prut să fie
                        Cum era să-i ţie-n loc,
                        Dacă n-a putut să-i ţie
                        Din redute-un râu de foc!
 
                        La Smârdan de-un gând cu toţii
                        Fost-am braţ pustiitor,
                        Şi murind au dat nepoţii
                        Mâna cu strămoşii lor.
                        N-ai avut mai buni tu, bane,
                        La Călugăreni în văi;
                        Iar la Racova, Ştefane,
                        Nu-ţi erau mai buni ai tăi.
 
                        De-o veni din nou vreodată
                        Vuiet peste-al tău pământ,
                        Ţară dragă şi-ncercată,
                        Vom ruga pe Domnul sfânt
                        Nu-ntr-alt chip să ne ajute,
                        Ca să-nfrângem pe duşman,
                        Decât dându-ne virtute
                        De flăcăi ca la Smârdan.
