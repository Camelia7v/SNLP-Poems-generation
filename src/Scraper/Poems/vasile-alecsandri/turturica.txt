                        Amărâtă turturică,
                        O! sărmana, vai de ea!
                        Cât rămâne singurică
                        O! sărmana, vai de ea!
                        Zboară tristă prin pustie
                        O! sărmana, vai de ea!
                        Mai mult moartă decât vie.
                        Cât trăieşte tot jeleşte,
                        Cu alta nu se-nsoţeşte.
                        Trece prin pădurea verde,
                        Dar ea pare că n-o vede.
                        Zboară, zboară până cade
                        Şi pe lemn verde nu şede,
                        Iar când stă câteodată,
                        Stă pe ramură uscată
                        Ori se pune pe o stâncă
                        Şi nici bea, nici nu mănâncă.
                        Unde vede apă rece,
                        Ea o tulbură şi trece,
                        Unde vede-un vânător,
                        Către el se duce-n zbor.
 
