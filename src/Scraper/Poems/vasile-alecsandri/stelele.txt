                        De la mine până la tine
                        Numai stele şi lumini!
 
                        Dar ce sunt acele stele?
                        Sunt chiar lacrimile mele
 
                        Ce din ochii-mi au zburat
                        Şi pe cer s-au aninat
 
                        Cum se-anină despre zori
                        Roua limpede pe flori!
 
                        Vărsat-am multe din ele
                        Pentru soarta ţării mele!
 
                        Multe pentru cei ce sânt
                        Pribegiţi de pe pământ!
 
                        Multe lacrimi de jelire…
                        Iar de dulce fericire
 
                        Ah! Vărsat-am numai două,
                        Şi-s luceferi amândouă!
