                        Zările, de farmec pline,
                        Strălucesc în luminiş;
                        Zboară mierlele-n tufiş
                        Şi din codri noaptea vine
                        Pe furiş.
 
                        Care cu poveri de muncă
                        Vin încet şi scârţâind;
                        Turmele s-aud mugind,
                        Şi flăcăii vin pe luncă
                        Hăulind.
 
                        Cu cofiţa, pe-ndelete,
                        Vin neveste de la râu;
                        Şi, cu poala prinsă-n brâu,
                        Vin cântând în stoluri fete
                        De la grâu.
 
                        De la gârlă-n pâlcuri dese
                        Zgomotoşi copiii vin;
                        Satul e de vuiet plin;
                        Fumul alb alene iese
                        Din cămin.
 
                        Dar din ce în ce s-alină
                        Toate zgomotele-n sat,
                        Muncitorii s-au culcat.
                        Liniştea-i acum deplină
                        Şi-a înnoptat.
 
                        Focul e-nvelit pe vatră,
                        Iar opaiţele-au murit,
                        Şi prin satul adormit
                        Doar vrun câine-n somn mai latră
                        Răguşit.
 
                        Iat-o! Plină, despre munte
                        Iese luna din brădet
                        Şi se nalţă, încet-încet,
                        Gânditoare ca o frunte
                        De poet.
 
                        Ca un glas domol de clopot
                        Sună codrii mari de brad;
                        Ritmic valurile cad,
                        Cum se zbate-n dulce ropot
                        Apa-n vad.
 
                        Dintr-un timp şi vântul tace;
                        Satul doarme ca-n mormânt
                        Totu-i plin de duhul sfânt:
                        Linişte-n văzduh şi pace
                        Pe pământ.
 
                        Numai dorul mai colindă,
                        Dorul tânăr şi pribeag.
                        Tainic se întâlneşte-n prag,
                        Dor cu dor să se cuprindă,
                        Drag cu drag.
