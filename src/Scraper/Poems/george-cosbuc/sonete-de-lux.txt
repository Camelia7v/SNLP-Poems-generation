                        Puţin ne pasă cine-i, al cui, şi cum îl cheamă.
                        El a trecut liceul cu cea mai slabă notă,
                        Apoi s-a făcut actor. Dar faţa-i idioată
                        N-a încântat pe nimeni, cel mult pe câte-o damă.
 
                        A-ntrat apoi în oaste şi-a stat, cum bag de seamă,
                        În lazaret trei toamne, pus bine de-o cocotă.
                        Ieşind, a scris novele, dar n-a scris bun o iotă;
                        Apoi s-a făcut pictor şi-artist de panoramă.
 
                        Cu timpul un istoric i-a dat să scrie copii,
                        Dar nu ştia sintaxa, scria ca-n timpul mitic
                        S-a hotărât în urmă să-şi dea ortul popii.
 
                        S-a spânzurat! Dar bietul rămase paralitic,
                        Că l-au tăiat din ştreanguri, şi-atunci ştergându-şi stropii
                        P-obraz, şi-a dat de petic, fondând un ziar critic.
