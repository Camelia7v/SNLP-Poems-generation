                        Într-o lume de neguri
                        Trăieşte luminoasa umbră.
                        Mai întâi scăldată
                        În ceţi eterne şi sure,
                        Însă, încet-încet,
                        Razele mari a gândirii
                        Negurile albe pătrund
                        Şi formează un arc albastru,
                        Clar senin în jurul lui,
                        Ce-a lui margini îşi găseşte
                        Într-a negurilor creţi
                        Şi-nainte, înainte
                        Zboară geniul de lumină.
                        Îndărătu-i printre neguri
                        A rămas un fluviu clar
                        De albastru senin aer.
                        În dungi supte, în cordele
                        De argint, ele suspendă
                        Fluturări şi creţi în calea
                        Râului de-aer albastru,
                        Ce de cale îi serveşte
                        Mândrului geniu şi nalt
                        Al luminii.
