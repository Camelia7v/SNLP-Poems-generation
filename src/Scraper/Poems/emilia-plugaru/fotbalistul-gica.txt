                        Pe toloaca noastră
                        Din mijloc de sat,
                        Fotbalişti de forţă,
                        Azi s-au adunat.
 
                        Joacă parte-aceasta
                        Cu cealaltă parte,
                        Satul e acelaşi,
                        Râpa îl desparte.
 
                        Cine-s jucătorii?
                        Nişte prichindei,
                        Dar au clasă picii,
                        Chiar de-s mititei.
 
                        A-ngheţat tribuna,
                        Fotbalistul Gică,
                        Un pici cât o şchioapă,
                        Pas ia de la Lică.
 
                        Fraţilor, e jale,
                        Pentru adversar,
                        Titirezul Gică,
                        Gol înscrie iar!
 
                        Strigă întreg satul:
                        – Gică, bravo ţie!
                        Patru goluri frate –
                        Mare bucurie!
 
                        Gică şi echipa
                        S-au calificat.
                        Peste-o săptămână,
                        Joacă în alt sat.
 
                        – Să ne creşti Gigică
                        Tot aşa o ţine,
                        Pân-la Mondiale,
                        Satul te susţine!
