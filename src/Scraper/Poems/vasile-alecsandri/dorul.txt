                        Ah! Mi-e dor, mi-e dor de tine,
                        Îngeraş cu dulci lumini!
                        Ah! mi-e dor şi plâng de jale
                        Tot privind în a ta cale.
 
                        Zi şi noapte cu durere
                        Duios sufletu-mi te cere
                        Şi cu dulci, cu blânde şoapte,
                        Te chem veşnic zi şi noapte!
 
                        Scump odor, dulce iubită,
                        Unde-i faţa ta slăvită?
                        Unde-i glasu-ţi ce pătrunde?
                        Unde eşti, draga mea, unde?
 
                        De-ar fi cerul cu iubire,
                        Mi-ar aduce-a ta zâmbire.
                        De-ar fi cerul cu-ndurare,
                        Mi-ar aduce-o sărutare.
 
                        Dar, vai mie! vremea zboară,
                        Zile, veacuri se strecoară,
                        Ş-ai mei ochi nu văd lumină
                        Şi durerea-mi nu s-alină!
 
                        Dorul arde ca un soare
                        A juniei dulce floare!
                        Dorul stinge, vestejeşte
                        Inima care iubeşte!
 
