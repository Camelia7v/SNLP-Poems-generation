                        Ea mergea căpşuni s-adune,
                        Fragi s-adune
                        Eu şedeam pe prag la noi.
                        Ea, ca şarpele prin foi,
                        Vine-ncet, pe ochi îmi pune
                        Mâinile ei mici şi moi,
                        În ureche-o vorbă-mi spune,
                        Râde lung şi fuge-apoi.
 
                        Pieptul plin cu mâna-l ţine,
                        Strâns îl ţine,
                        Că-i piept tânăr şi mereu
                        Ar sălta, şi-n salt e greu.
                        Stă pe loc şi-i pare bine,
                        Bate-n palme: Te ştiu eu:
                        Nu mai viu! De viu la tine,
                        Mă săruţi şi nu mai vreau!
 
                        Eu o chem şi-i spui de toate,
                        Multe toate,
                        Multe bune şi-n zadar,
                        Nu-mi faci capul călindar!
                        Nu te cred şi nu să poate!
                        Eu mă-ntorc: Ei du-te dar!
                        Capul mi-l proptesc pe coate,
                        Stau pe prag, pe gânduri iar.
 
                        Stând aşa, un braţ ridică,
                        Blând ridică,
                        Părul meu, pe frunte dat.
                        Când mă-nalţ rămân mirat.
                        Te-ai întors? Şi, subţirică,
                        Ea pe piept mi s-a lăsat
                        Şi zâmbea c-un fel de frică:
                        Răule, te-ai supărat?
