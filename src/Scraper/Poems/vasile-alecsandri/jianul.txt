                        N-aţi auzit de-un Jian,
                        De-un Jian, de un oltean,
                        De un hoţ de căpitan
                        Care umblă prin păduri
                        Cu doisprezece panduri,
                        Cu ghebe şi cu poturi?
                        El ia miei de la ciobani,
                        Armăsari de la mocani,
                        Fără plată, fără bani!
                        Şi pândeşte la strâmtori
                        De despoaie negustori,
                        Şi tot prinde la boieri
                        De-i curăţă de averi!
                        Toţi de dânsul că fugeau,
                        Toţi de el se jeluiau
                        La domnul, la Caragea.
                        Domnul potiră-aduna,
                        După hoţ el o mâna.
 
                        Iar Jianu-nţelegând
                        Cele ce-i treceau prin gând
                        Se-ndruma spre Olt fugind.
                        Când la Olt, Oltu-i umflat,
                        Că la munte l-a plouat:
                        „Măi române, măi podar,
                        Trage podişca de car
                        Să mă treci la cela mal
                        Cu viteazul ist de cal.
                        Trage podul mai de-a drept
                        Până nu-ţi pun un glonte-n piept,
                        Nu-mi fii duşman şi-mi fii frate
                        De nu vrei un glonte-n spate.”
                        Dar podarul se gândea
                        Şi cu lene se-ntindea.
                        Dacă vedea şi vedea,
                        Jian rostul nu-şi pierdea.
                        El se aruncă înot
                        Cu suflet, cu cal, cu tot.
                        Calu-n apă se lupta,
                        Iar Jianul cuvânta:
                        „Decât să mă rog de prost
                        Ca să dea podu-n rost,
                        Mai bine cu murgu-înot
                        Că şi el e pui de Olt.
                        Decât să mă căciulesc,
                        Mai bine să haiducesc!
                        Hai, voinice murguleţ,
                        Nu mai face părul creţ,
                        Hai la Slatina-n judeţ,
                        Unde gazda ne-om afla
                        Ş-amândoi ne-om răsufla!”
                        Când la gazdă el sosea,
                        Ce vedea şi ce-auzea?
                        Potira gazda lega,
                        De Jian o întreba.
                        „Haide iar, murgule, hai,
                        Hai la munte sus, pe plai,
                        Să scăpăm de chiu, de vai!”
                        Fugea murgul cât fugea,
                        Dar potira-l ajungea,
                        Pe Jianu mi-l prindea
                        Şi-l ducea la Caragea.
                        Vai! sărmanul voinicel!
                        Sărăcuţ, amar de el!
                        Căci pe loc mi-l judecară,
                        Cu lanţuri mi-l încărcară
                        Şi-n ocnă mi-l aruncară.
 
