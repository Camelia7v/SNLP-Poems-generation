                        Pocnind din bici pe lângă boi,
                        În zori de zi el a trecut
                        Cu plugul pe la noi.
                        Şi de pe bici l-am cunoscut,
                        Şi cum ţeseam, nici n-am ştiut
                        Cum am sărit şi m-am zbătut
                        Să ies de la război.
 
                        Şi-atâta tort mi-am încâlcit
                        Şi-n graba mare-am spart un geam,
                        Ştiu eu ce mi-a venit!
                        Am cap, dar parcă nu-l mai am!
                        Ce-aveam să-i spui? Nimic n-aveam,
                        Dar era-n zori, şi eu voiam
                        Să-ntreb cum a dormit.
 
                        Şi vezi aşa-i el, nu ştiu cum!
                        M-a prins de braţ şi m-a cuprins
                        Să mă sărute-n drum.
                        Dar eu din braţe-i m-am desprins
                        Şi l-am certat şi l-am împins
                        Dar n-am făcut cu dinadins,
                        Şi rău ce-mi pare-acum!
 
                        O, nu mi-e că mi-am sângerat
                        La prag piciorul într-un cui,
                        Dar mi-e că e păcat!
                        Om bun ca dânsul nimeni nu-i,
                        Şi pentru-o vorbă rea ce-i spui
                        El toată ziulica lui
                        Munceşte supărat!
