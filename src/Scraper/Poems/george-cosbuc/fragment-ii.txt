                        În vale văd căscioara cu streşină de brad;
                        Aud, târziu prin noapte, pâraiele ce cad
                        Cu vuiet de pe dealuri; şi-ntinsele păduri
                        În cor îşi cântă doina, cu zeci de mii de guri.
                        Acum un trăsnet frânge cu hohot repetat
                        Un brad din faţa casei.
 
                        De vuiet deşteptat
                        Tresar şi-n chinul spaimei fiorii mă cuprind
                        Că nu te văd prin casă. Dar iată, vii zâmbind,
                        Şi caldă-ţi simt suflarea, pe-obrazul rece-al meu.
                        – „De ce să-ţi fie frică? E sfântul Dumnezeu
                        Din cer, şi-acum vorbeşte cu brazii pe pământ
                        A lui e şi furtuna, şi-a lui, iubite, sânt
                        Şi brazii. Şi nu face el rău la ce-i al lui…”
                        Parcă ştiam eu asta, şi nu-ndrăzneam s-o spui!
                        De ce să-mi fie frică?
 
                        Te pleci şi mă dezmierzi;
                        De drag, o, dragă mamă, mă afli şi mă pierzi
                        Din ochi; îmi iei o mână şi-n mâna ta o strângi
                        Şi-mi faci cu dânsa cruce pe piept, şi parcă plângi.
                        Iar azi tu plângi într-una… Ori poate-aşa cred eu,
                        Căci azi tu-mi eşti departe, şi tu, şi Dumnezeu!
