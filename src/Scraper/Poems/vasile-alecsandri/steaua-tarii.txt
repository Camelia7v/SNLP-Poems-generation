                        Cunoşteam odată
                        Un om rătăcit,
                        Cu mintea furată
                        De-un gând strălucit.
                        El se-namorase de-o stea zâmbitoare
                        Şi-i închina astfel vorbe rugătoare:
 
                        „Dalbă stelişoară
                        A lui Dumnezeu!
                        Dulce surioară
                        Sufletul meu!
                        Crezi că veşnicia fără de simţire
                        Plăteşte-un fierbinte minut de iubire?
 
                        Crezi tu că departe
                        De acest pământ
                        Ai avea tu parte
                        De-un amor mai sfânt,
                        Mai mare, mai gingaş, mai vrednic de tine
                        Decât adorarea ce-ai născut în mine?
 
                        O! floare cerească!
                        Dacă s-ar putea
                        Ochii-ţi să privească
                        În inima mea,
                        Ar afla atâtea simţiri iubitoare
                        Ce cresc l-al tău nume ca florile-n soare,
 
                        Cât vreo lume altă
                        Nici ai mai dori,
                        Ci din bolta naltă
                        Mi te-ai coborî,
                        Ca s-auzi concertul de armonii line
                        Ce-mi răsună-n suflet şi şoptesc de tine!”
 
                        Apoi sta-n uimire
                        La ceruri privind;
                        Plângea cu mâhnire,
                        Suspina zâmbind,
                        Şi când, despre ziuă, fugea blânda noapte,
                        Îi părea c-aude în cer aste şoapte:
 
                        „Eu a ţării mele
                        Sunt lucinda stea!
                        De poţi, între ele,
                        Vină de mă ia.
                        Fă-te geniu falnic, fă-te şoim de munte
                        Ca s-ajungi la mine şi l-a ţării frunte!”
 
