                        Sus, în vârf de brăduleţ,
                        S-a oprit un şoimuleţ,
                        El se uită drept în soare
                        Tot mişcând din aripioare.
                        Jos la trunchiul bradului
                        Creşte floarea fragului.
                        Ea de soare se fereşte
                        Şi de umbră se lipeşte.
                        „Floricică de la munte,
                        Eu sunt şoim, şoimuţ de frunte,
                        Ieşi din umbră, din tulpină,
                        Să-ţi văd faţa la lumină,
                        C-au venit până la mine
                        Miros dulce de la tine,
                        Cât am pus în gândul meu
                        Pe-o aripă să te iau
 
                        Şi să mi te port prin soare
                        Până te-i face roditoare
                        Şi de mine iubitoare.”
                        „Şoimuleţ duios la grai,
                        Fiecare cu-al său trai.
                        Tu ai aripi zburătoare
                        Ca să te înalţi la soare,
                        Eu la umbră, la răcoare,
                        Am menire-nfloritoare.
                        Tu te legeni sus, pe vânt,
                        Eu mă leagăn pe pământ.
                        Du-te-n cale-ţi, mergi cu bine,
                        Făr-a te gândi la mine,
                        Că e lumea-ncăpătoare
                        Pentru-o pasăre ş-o floare!”
 
