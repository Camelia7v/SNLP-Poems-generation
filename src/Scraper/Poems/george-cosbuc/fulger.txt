                        Feciorul lui Crai-Negru cu drag ascultă sfatul
                        Tătâne-său şi pleacă la Volbură-mpăratul,
                        Să ceară de soţie pe Salba. Dragul meu
                        Blând Volbură vorbeşte cunosc în tine eu
                        Pe omul bun şi vrednic! Ci-ţi dau trei lucruri ţie,
                        Pe cari de le vei face, tu vei primi soţie
                        Pe Salba şi, ca zestre, deplină ţara mea!
                        Te cugetă dar, Fulger, şi, dacă-ţi va plăcea
                        Copila, dă-mi cuvântul că stai la toate gata!
 
                        La fată merge Fulger în turn; şi-i place fata,
                        Căci n-a văzut pe lume nimica mai frumos
                        Ca Salba. Ea roşeşte şi pleacă ochii-n jos,
                        Când Fulger îi dă vorba, că dânsul o peţeşte;
                        Şi tot mai mult obrazul copilei se-nroşeşte,
                        Pre când zicea: Tot pasul, p-al casei noastre prag,
                        Să-ţi fie pas de aur! Tu-mi eşti atât de drag
                        Şi-a ta voi fi eu, Fulger, căci mult de tine-mi place!
                        Tu mergi acum la tata şi-i spune, că vei face
                        Trei lucruri, vitejeşte, precum le va dori
                        Să nu te temi de vorba lui Volbură: vor fi
                        Trei lucruri mari, pe care le caută-mpăratul,
                        Dar vino tu la mine, căci da-ţi voi ţie sfatul,
                        Cum ai să faci acele trei lucruri! A-nturnat
                        La Volbură-apoi Fulger şi-a spus că-i aplecat
                        Să facă-acele lucruri. Cu drag atunci se duce
                        La masă-i împăratul; din masa, ce străluce
                        D-arginturi şi-adamante, pahar de aur ia
                        Şi-l dă vorbind lui Fulger: Din veci dorinţa mea
                        A fost măcar o dată să-mi fac voios palatul
                        Cu apă din fântâna lui Negură-mpăratul!
                        Aşa-nţeleg din oameni, că-n ţara lui Amurg
                        Sunt şapte fântânele şi toate şapte curg
                        La Negură-n palaturi; aceste fântânele
                        Port apă fărmecată, căci cel ce bea din ele
                        E sănătos de-a pururi şi vesel e mereu.
                        De mult doresc din apa lui Negură să beau,
                        Dar n-a fost nici un modru, căci la fântâni stau pază
                        Trei taberi pânditoare şi rar voinic cutează
                        Să fure strop de apă, prin vorbe vicleneşti,
                        Dar tu, iubite Fulger, pe Salba de-o doreşti,
                        Găteşte-te şi-aleargă! Încalecă-ţi fugarul
                        Şi-mi fă dară pe voie! Blând Fulger ia paharul
                        Şi iese din palută; când nimeni n-a zărit,
                        Se suie-n turn la Salba şi tot i-a povestit,
                        Cum Volbură departe la Negură-l trimite.
                        Şi când aude fata, din lăzi întraurite
                        A scos năframa dalbă, pe margine cu flori,
                        Şi dându-o lui Fulger i-a zis: Pentru feciori
                        Ţin fetele de-a pururi inel şi năfrămuţă!
                        Dar fii cuminte, Fulger, căci Negură nu cruţă
                        Pe nici un om trece peste graniţele lui:
                        Tu însă năfrămuţa pe inimă s-o pui
                        Şi s-o săruţi pe margini cu drag în patru rânduri
                        Şi-atunci vei pute face tot ceea ce-ţi stă-n gânduri,
                        Căci nevăzut eşti, Fulger, de ochi lumeşti atunci.
                        Cu-acest sfat zboară Fulger trei coaste şi trei lunci,
                        Trei ţări în tot de-a lungul, trei ţări în tot de-a latul,
                        Şi ajunge-n pace-n ţara lui Negură-mpăratul.
                        Iar când a fost aproape de curţi, încetinel
                        Pe sân a pus odorul şi-n patru colţuri el
                        Sărută năfrămuţa, şi-atunci simţi pe tâmple
                        Foc nobil: la fântână se duce şi, cum umple
                        Paharul său de apă, trei taberi îl pândea,
                        Dar nici un om din taberi cu ochii nu-l vedea,
                        El fură şi se-ntoarce; fugea fugaru-n fugă,
                        Cât pare că din frâie vrea suflet să mai sugă,
                        Şi-n zori de zi s-opreşte la Volbură-n palat.
                        Şi s-au mirat curtenii şi lumea s-a mirat
                        De Fulger, care-aduce pahar cu stropi de apă,
                        Căci toţi ziceau că dânsul nici mort măcar nu scapă
                        De Negură, de domnul din ţara lui Amurg.
                        Iar Volbură surâde; din genele lui curg
                        Doi picuri; el pe Fulger cu drag îl ia de mână
                        Şi-apoi l-a dus la Salba şi-a zis: Nădejde-ngână
                        Slăbita mea putere şi-s plin de fericiri,
                        Când Domnul logodeşte speranţele de miri!
                        Şi strânge-n braţ pe Fulger, pe Salba-n braţ o strânge,
                        Pre când de bucurie duios copila plânge
                        Şi-aruncă ochi de dragoste la Fulger pe furiş.
                        Au mers apoi în casă şi toţi au fost deschişi
                        Şi veseli, ca la nuntă; a fost o veselie,
                        Cum datina-i de-a pururi pe la-mpăraţi să fie.
                        Iar când, în zi de-a patra, zori dalbi se revărsară,
                        La Volbură-mpăratul grăbeşte Fulger iară
                        Şi cere-al doilea lucru. Cu drag atunci se duce
                        La masă-i împăratul; din masa, ce străluce
                        D-arginturi şi-adamante, un frâu de aur ia
                        Şi-l dă vorbind lui Fulger: Din veci dorinţa mea
                        Şi-ntreaga nerăbdare, ce-n suflet mi s-anină,
                        A fost să văd vreodată cal galben fără splină
                        Din ţărmurile Mării. Spun oameni ce-au umblat
                        Prin alte lumi că-n ţara lui Pajură-mpărat
                        Sunt şaptezeci de stave de cai cu păr de aur;
                        Şi spun că-i păstoreşte pe câmpuri un balaur,
                        Ce varsă dintr-o nară grea flacără de foc,
                        Căci om şi zbici nu poate să ţină caii-n loc,
                        Atâta-s de sălbatici! şi nimeni nu-i în stare
                        Să-i prindă, nimeni-n lume, afară de-acela care
                        Îi pune-n frâu de aur, de zâne făurit
                        Şi-acum, având eu frâul, aşa m-am socotit,
                        Să-ţi pun la încercare crăiasca vrednicie.
                        Toiagul meu te-aşteaptă; te du, şi-al tău să fie!
                        Şi-l dă lui Fulger frâul; iar el de nou s-a dus
                        La Salba, pre când nimeni nu l-a zărit, şi-a spus
                        Că Volbură departe la Pajură-l trimite,
                        S-aducă cal de aur din stave-întraurite.
                        Şi când aude Salba, surâde graţios
                        Şi blând ea de pe deget inelul şi l-a scos
                        Şi-l dă apoi lui Fulger, şoptind cu-ncetinelul:
                        Ai grijă şi bagă seamă, că-i fermecat inelul,
                        Precum a fost năframa: din deget când îl scoţi
                        Şi cruce faci cu dânsul, te-ascultă câmpii toţi
                        Şi văi şi cai şi oameni te-ascultă; în trei rânduri
                        Poţi fermeca prin dânsul tot ceea ce-ţi stă-n gânduri!
                        Voinicul pune-n deget inelul şi pe loc
                        Încalecă; se duce, ca flacără de foc,
                        Trei ţări în tot de-a lungul şi ţări în tot de-a latul,
                        Şi-ajunge pe hotarul lui Pajură-mpăratul.
                        Oh, Doamne, nu-i pe lume voinic aşa fioros,
                        Încât el să nu cadă de greu cutremur jos,
                        Văzând pe câmpuri stava de cai! În herghelie,
                        Nebuni şi sâlhuietici săltau fugari o mie,
                        Toţi galbeni, cum e galben un soare-n răsărit;
                        Balaurul pe gură zvârlea necontenit
                        Pojar şi jar pe-o sută de zări în depărtare,
                        Grozav suna pământul sub clocot de-alergare
                        Şi joc turbat. Pe pajişti mereu s-apropia
                        Balaurul şi stava; tot câmpul înnegrea
                        De spaimă şi de temeri, dar Fulger simte pace:
                        Râzând inelul trage şi cruce cu el face
                        Şi-n clipă toată stava, ca marmura, stă-n loc
                        Şi nici nu se mai mişcă. Purtat de-acest noroc,
                        Feciorul prinde frâul şi-un cal din stavă înfrână;
                        Şi-n cap de noapte pleacă, dar n-a fost încă ziuă,
                        Când bate la palatul lui Volbură-mpărat.
                        Şi s-au mirat curtenii şi lumea s-a mirat
                        De Fulger, care-aduce cal galben fără splină,
                        Căci toţi ştiau că ţara lui Pajură e plină
                        De spaimă şi primejdii.
                        Iar Volbură cu drag
                        S-apropie de Fulger şi vechiul său toiag
                        I-l pune-n mâini şi zice: Toiagul de domnie
                        Ţi-l dau, iubite Fulger, al tău de-acum să fie!
                        Au mers apoi în casă şi prânzul au întins;
                        Şi-au fost boierii veseli, iar Salba dinadins
                        Zâmbea pe-obraz cu lacrimi, şi răsuna palatul
                        De cânt şi veselie. A patra zi-mpăratul
                        Chemă cu drag pe Fulger şi-a zis: Eu te-nţeleg
                        Că eşti voinic în fire, că eşti fecior întreg,
                        Dar timp e pentru fapta de-a treia; şi se duce
                        La masă-i împăratul; din masa, ce străluce
                        D-arginturi şi-adamante, fuior de aur ia
                        Şi-l dă vorbind lui Fulger: Când Lia, doamna mea,
                        Sta chiar pe prag de moarte, mi-a dat aceste plete
                        Şi-a zis că-n ţara Dalbă sunt treisprezece fete
                        Frumoase şi bălaie, şi-aceste fete port
                        În sân mărgele scumpe: de-atingi pe omul mort
                        Cu-aceste mărgeluţe, tot omul mort învie.
                        Vai, cât mi-a stat de-atuncea mereu în gânduri mie,
                        S-aduc din ţara Dalbă mărgele şi s-ating
                        Pe Lia, să-i dau zile! Dar iată, zile ning
                        Pe fruntea mea-ncreţită şi-n groapă-s cu piciorul
                        Degeaba mi-a fost însă la inimă tot dorul
                        Frumoasei mele doamne, căci nobilă mărgea
                        Eu n-am putut aduce! Mi-a spus-o doamna mea
                        Că numai oameni tineri, feciori numai pot merge.
                        La Cetină-mpăratul, dar n-au voit s-alerge
                        Feciorii mei nici unul, căci mult e drumul greu.
                        Oh, Doamne, de-aş fi tânăr, de mult aş fi mers eu!
                        Dar eşti voinic, tu, Fulger; eşti desigur feciorul
                        Menit s-aduci mărgeaua dorită! Ia fuiorul
                        Şi mergi spre Răsărituri la Cetină-mpărat
                        Şi-n zori de zi tu bate la poartă, la palat,
                        Căci fetele veni-vor şi îndată-ţi vor deschide:
                        Dar nu glumi cu ele, căci stau a te ucide
                        Cu glume pentru glumă! Ca schimb pentru fuior,
                        Tu cere, scumpe Fulger, mărgea din sânul lor,
                        Şi-n urmă cu mărgeaua la Volbură grăbeşte!
                        Blând Fulger ia fuiorul, cu drag la el priveşte
                        Şi iese din palută. Când nimeni n-a zărit,
                        La Salba el se duce şi tot i-a povestit,
                        Cum Volbură departe la Cetină-l trimite
                        S-aducă mărgeluţe. Cu gemete-ntreite
                        Vai, Doamne! strigă Salba şi dulce-n braţ a strâns
                        Pe Fulger astă-noapte visatu te-am în plâns,
                        Iubitul meu! şi plânsul cu dor se tălmăceşte!
                        Oh, ce să-ţi dau? Năframa nimic nu-ţi foloseşte,
                        Nimic acum inelul, tot farmecul nimic!
                        Eşti brav, iubite Fulger, eşti verde şi voinic
                        Şi poţi să mergi cu zâmbet la Cetină-mpăratul,
                        Tu nu mai ceri şi-n urmă eu nu-ţi mai pot da sfatul:
                        Dar cugetă la mine, căci ai să-nvingi mereu!
                        Tu eşti frumos şi tânăr, acesta-i chinul meu;
                        Mă tem să nu te-nşele copilele din ţara
                        Lui Cetină, căci ele ard greu, cum arde para,
                        Şi-un singur al lor zâmbet te poate fermeca!
                        Un farmec pentru farmec din suflet eu ţi-aş da,
                        Dar n-am acum! Păstrează-mi inelul şi năframa,
                        Şi cugetă, nu cumva, voind să-nvii pe mama,
                        Tu să m-omori pe mine! Oh, tot poţi face tu,
                        Din câte cere tata, dar asta numai nu!
                        Ci du-te, du-te, Fulger, dar cugetă la mine,
                        Căci eu plângând voi face mătănii pentru tine
                        Şi-n fiece clipită genunchii voi pleca;
                        Şi, pentru-ntoarceri bune, cu dragoste voi da
                        Prescuri şi sărindare, să cânte glas de clerici
                        Trei mii de slujbe sfinte la trei mii de biserici.
                        Aşa vorbi copila, iar Fulger a vărsat
                        O lacrimă de milă, apoi a-mbrăţişat
                        Pe Salba lui şi pleacă. Urmat de-a Salbei şoapte,
                        Aleargă şi se pierde sub nori, la Miazănoapte.
 
                        *
 
                        Trecut-au luni de-atuncea şi luni tot trec mereu.
                        Lui Volbură-mpăratul îi trece timpul greu,
                        Iar Salba-n toată ziua mătănii multe face
                        Şi-n zări ţinteşte ochii, să vină cine-i place.
                        Degeaba! Ea-n biserici trei mii de slujbe-a dat.
                        Dar dus e, dus feciorul şi-n veci n-a reînturnat.
