                        A venit din munţi un vultur
                        Şi ne-a zis: – „Români Eroi,
                        Ştiu un prinţ viteaz şi tânăr
                        Ce-ar veni cu drag la voi.
                        Dacă-l vreţi vi-l dau ca Vodă”.
                        Noi cu toţii: – „Să ni-l dai”.
                        Şi ne-a dat pe Vodă CAROL,
                        Într-o zi de 10 Mai.
 
                        Şi-a venit vulturul iară,
                        Şi ne-a zis: – „Popor Român,
                        Eşti viteaz, de ce mai suferi
                        Jugul unui neam păgân?
                        Fă-te liber, dezrobeşte-ţi
                        Mândra ţară care-o ai”.
                        Şi noi liberi ne făcurăm
                        Într-o zi de 10 Mai.
 
                        Vulturul venit-a iarăşi
                        Şi ne-a spus: „Popor Român,
                        Aţi luptat cumplit la Plevna
                        Duşi în foc de-al vostru Domn.
                        Vrednic e să-l faceţi Rege,
                        Într-o ţară ca în rai”.
                        Şi noi rege îl făcurăm
                        Tot în zi de 10 Mai.
 
                        Zece Mai ne-a fi de-a pururi
                        Sfântă zi, căci ea ne-a dat
                        Domn puternic ţării noastre
                        Libertate şi Regat.
                        Ridicaţi cu toţii glasul
                        De prin şesuri, de prin plai,
                        Să trăiască România
                        Ura! pentru 10 Mai!
 
