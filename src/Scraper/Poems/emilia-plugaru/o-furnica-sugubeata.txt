                        O furnică şugubeaţă
                        A venit să vândă-n piaţă
                        Şapte boabe de grâu copt.
                        – Nu sunt şapte, sunt chiar opt!
 
                        – Costă cât? Un bob de grâu?
                        O întreabă un bondar.
                        – O să-ţi spun îndată, frate,
                        Să pun bobul pe cântar.
 
                        Scump e bobul meu de grâu.
                        Mă gândesc acum un pic…
                        Dacă vând – cu ce rămân?
                        Gata, nu mai vând nimic.
 
                        De la târg – direct la moară
                        Furnicuţa a plecat.
                        Trei saci de făină dulce
                        Un morar i-a măcinat.
 
                        Cu făina albă-n spate
                        Iute s-a întors acasă.
                        A încins rapid cuptorul
                        Şi acum e bucuroasă.
 
                        A copt zece plăcinţele.
                        Furnicuţa-i gospodină.
                        Pâine ai mereu pe masă
                        Dacă faci din grâu… făină.
