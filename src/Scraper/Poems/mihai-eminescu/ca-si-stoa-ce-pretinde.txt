                        Ca şi Stoa, ce pretinde
                        Să fim mândri şi integri,
                        Când plutesc deasupra noastră
                        Cu-a lor visuri ochii negri;
 
                        Ca şi basmele păgâne
                        De iubire ce-ard himeric
                        Cu nesaţiul lor de visuri
                        Şi cu-atâta întuneric;
 
                        Când atraşi de a lor noapte
                        Ne suntem străini de lume,
                        Duşi pe marginea uitării
                        De-un avânt fără de nume;
 
                        Când gândire nu mai este
                        Şi când inima e tristă
                        Şi afară de-acel farmec
                        Când nimic nu mai există:
 
                        Părăsesc şi veac şi ţară
                        Pentru umeri de femeie
                        Şi o rog astfel în jeţu-i
                        Dulce locului să steie,
 
                        Să mă pierd privind-o vecinic
                        De la creştet la picioare,
                        Mândră ca o-împărăteasă,
                        Caldă, cu senin de soare,
 
                        De pe ochii-i să ridice
                        Languroase lunge gene,
                        Să-ngenunchezi înaintea zânei
                        Venus Anadyomene,
 
                        Genele dând întuneric
                        Voluptos căutăturii,
                        Iar gropiţele cochete
                        Dulci râd la mijlocul gurii.
