                        Purtând cofiţă cu apă rece
                        Pe ai săi umeri albi, rotunzori,
                        Juna Rodică voioasă trece
                        Pe lângă junii sămănători.
 
                        Ei cu grăbire îi sar în cale,
                        Zicând: „Rodică, floare de crin,
                        În plin să-ţi meargă vrerile tale,
                        Precum tu, dragă, ne ieşi cu plin!
 
                        S-ajungi mireasă, s-ajungi crăiasă!
                        Calea să-ţi fie numai cu flori,
                        Şi casa casă, şi masa masă,
                        Şi sânul leagăn de pruncuşori!”
 
                        Cu grâu de aur ei o presoară,
                        Apoi cofiţa întreagă-o beu.
                        Copila râde şi-n cale-i zboară,
                        Scuturând grâul din părul său.
 
