                        Ei cer să cânt… durerea mea adâncă
                        S-o lustruiesc în rime şi cadenţe
                        Dulci ca lumina lunii primăvara
                        Într-o grădină din Italia.
                        Să fac cu poezia mea cea dulce
                        Damele să suspine, ce frumoase
                        Pot fi pentru oricine. Pentru mine
                        Nu. Şi juni nătângi cu ţigarete-n gură,
                        Frizaţi, cu sticla-n ochi, cu cioc sub dinţi,
                        Să recite versuri de-ale mele
                        Spre-a acoperi cu expresia adâncă
                        Unei simţiri adevărate – nişte mofturi.
 
                        Mai bine-aş smulge sufletul din mine,
                        Aş stoarce cu o mână crudă, rece
                        Tot focul sânt din el, ca în scânteie
                        Să se risipe, până se va-njosi
                        Să animeze pe deşerţi şi răi.
                        O, şi de-aţi plânge chiar, dacă durerea
                        Adevărată şi neprefăcută
                        V-ar topi ochii şi a mea cântare
                        V-ar arde sufletul din voi… Atuncea
                        E şi mai rău – şi-atunci şi mai puţin
                        Va gândi cineva pe un moment
                        L-acel nefericit ce le-a avut.
                        Voi le citiţi ca să puteţi a plânge
                        – Căci prin izvor de lacrimi mor dureri –
                        Voi ştiţi c-o mână – oricare-ar fi – v-atinge
                        Fruntea cea plină de sudori, şi dulce
                        Va răcori bolnava fierbinţeală
                        Şi stavilă la lacrimi va pune
                        C-o sărutare… La mine,
                        Ce singur stau cu fruntea-ntunecată,
                        Ce nu pot plânge pentru că durerea
                        Ochii-mi a stors şi sufletul meu aspru
                        L-a împietrit… la mine
                        Nimeni nu va gândi, nici a gândit.
                        La ce? Au nu ştiu ei cu toţii
                        Că dacă vor seca a mea durere
                        Cu mângâieri – atuncea şi izvorul
                        De cânturi va seca… Nebuni! vă iert…
                        O, mare, mare îngheţată, cum nu sunt
                        De tine-aproape să mă-nec în tine!
                        Tu mi-ai deschide-a tale porţi albastre,
                        Ai răcori durerea-mi înfocată
                        Cu iarna ta eternă. Mi-ai deschide
                        A tale-albastre hale şi măreţe;
                        Pe scări valuri coborând în ele,
                        Aş saluta cu aspra mea cântare
                        Pe zeii vechi şi mândri ai Valhalei.
                        – „Bine-ai venit, tânăr cu ochi din ceruri”,
 
                        Râzând Odin şi ridicându-şi cupa
                        M-ar saluta. – Şi haina ceea lungă
                        Şi albă creţii ar arunca de neauă
                        Şi părul lung mi s-ar umfla de vânt.
                        – „Un scaun pentru bard” – şi-n scaunul nalt
                        De piatră, cu sprijoanele lui nalte,
                        Eu m-aş simţi că-s uriaş.
                        Şi zeii mângâind lungile bărbii,
                        Nălţând privirea-n bolţile antice
                        Spre a-şi aminti dulci suveniruri,
                        M-ar asculta spunându-le de lumea
                        Cea de pitici, ce viermuieşte astăzi
                        Pe ţărâna ce-au locuit-o ei.
                        – „Lasă-i pustiei, cine-ar fi crezut
                        C-atât de mizerabilă a deveni.
                        Sămânţa cea din zei născută”.
                        Dar un bătrân ce sta-ntr-un colţ de masă
                        Ridică cupa lui cu mied: – „Ascultă,
                        Nu mi-i şti spune ce mai face ţara
                        Ce Dacia se numea – regatul meu?
                        Mai stă înrădăcinată-n munţi de piatră,
                        Cu murii de granit, cu turnuri gote,
                        Cetatea-mi veche Sarmisegetuza?”
                        – „Nicicum, o, Decebal. O văd
                        Pentru întâia dată acum înălţată
                        Prin părul tău ca o coroană mândră,
                        Lucrată-n pietre scumpe ca-n granit.”
                        – „Dară urmaşii acelor romani?”
                        – „Ce să vorbesc de ei? Toţi oamenii
                        Pigmei sunt azi pe vechiul glob… dar ei
                        Între pigmeii toţi sunt cei mai mici –
                        Mai slabi, mai fără suflet, mai mişei.
                        Romani sau daci, daci sau romani, nimic
                        N-aduce aminte de-a voastră mărire.
                        Orice popor, oricât de prăpădit
                        O piatră va găsi, sau o bucată
                        De fier ori de aramă, ca să sape
                        Cu ea urmele-adânci ce le-aţi lăsat –
 
                        Voi oameni mari, ce staţi acum cu zeii
                        Şi ospătaţi cu ei – în colbul negru
                        Uitat ş-uşor al vechiului pământ.
                        Dar ei… De-ar merge-n sud şi nord – nimica.
                        Sunt ca o laie de nomazi şi de lăieţi
                        Ce stau deocamdată numai pre pământul
                        Ce l-au cuprins, spre a fi alungaţi
                        De alt popor mai tare, iubitor
                        De cele ce-au trecut, ce-s rădăcina
                        Şi gloria celor ce sunt.”
                        – „Ah! ce-am dori în ora morţii mele,
                        Roma să guste pân-în fund păharul
                        Mizeriei şi-a decăderii, într-atât
                        Încât să se despreţuiască ei pe sine –
                        Asta s-a împlinit… Romanii vechi şi mândri,
                        Învingătorii lumii, au devenit
                        Romunculi… Dar cu ce s-ocupă ei?
                        Or fi crescând căţei, or fi-nvăţând
                        Să strige ca cucoşii… un popor
                        Ce se despreţuieşte pe el însuşi trebui
                        S-ajungă la d-acestea.”
                        – „Nu, vorbesc franţuzeşte şi fac politică.”
 
                        – „E tot atâta.”
 
                        – „De unde vii?” întreabă Odin blând.
                        – „Am răsărit din fundul Mării Negre,
                        Ca un luceafăr am trecut prin lume,
                        În ceruri am privit şi pe pământ
                        Şi-am coborât la tine, mândre zeu,
                        Şi la consorţii tăi cei plini de glorii.
                        De cântec este sufletul meu plin.
                        De vrei s-auzi al iernii glas vuind
                        Şi lunecând prin strunele-mi de fier,
                        De vrei s-auzi cum viscoleşte-n arfa-mi
                        Un cânt bătrân şi răscolind din fundu-i
                        Sunete-adânci şi nemaiauzite,
                        Ordonă numai – sau de vrei ca fluviul
                        De foc al gândurilor mele mari
 
                        Să curgă-n volbură de aur pe picioare
                        De stânci bătrâne, într-o limbă aspră
                        Şi veche – însă clară şi înaltă
                        Ca bolţile cerului tău, o, Odin,
                        Spune-mi atunci, să-nstrun ale ei coarde
                        Ca să-mi câştig cununa mea de laur.
                        Poate-ar fi vrut ei să mi-o dea… Dară
                        De la pitici eu nu primesc nimica.”
                        – „Sărman copil – zice bătrânul zeu –
                        De ce răscoleşti tu toată durerea
                        Ce sufletul tău tânăr a cuprins?
                        Nu crede că-n furtună, în durere,
                        În arderea unei păduri bătrâne,
                        În arderea şi-amestecul hidos
                        Al gândurilor unui neferice
                        E frumuseţea. Nu – în seninul,
                        În liniştea adâncă sufletească,
                        Acolo vei găsi adevărata,
                        Unica frumuseţe…
                        (Fruntea-i înaltă,
                        De neauă acoperită, şi coroana-i
                        De stele-albastre strălucea în hală,
                        Şi vorba lui blândă era duioasă.)
                        … Din cupa mea de aur bea auroră
                        S-între seninul blândei dimineţi
                        În pieptul tău. Şi ţi-oi deschide-atunci
                        Portalele nalte de la hale
                        Cu lungi coloane de zăpadă, cu-arcuri
                        De neauă albă, ca argint din Ophir,
                        Cu bolţi mai nalte decât însuşi cerul.
                        Acolo printr-acele lungi coloane
                        Suspendă lămpi mari ca nişte albe luni
                        Ce împlu lumea visurilor mele
                        Cu o lumină dulce, albă, caldă.
                        Stâlpii sclipesc, bolţile-s strălucite,
                        Cărările-s de pulbere mai albă
                        Ca-argintul cel de viu. – Un aer
                        Blând argintiu îţi va umfla tot părul,
 
                        Vei răsufla miroase dulci de crin,
                        Talarul tău va lumina în noapte –
                        Prin hale vei zări blândele-mi zâne,
                        Şi-atunci să cânţi. Vei şti ce e frumos.”
                        O vorbă zice – murii cei albaştri
                        Ai mării, desfăcuţi în două, îmi lasă
                        Privirea într-un labirint de neauă:
                        Coloane nalte, bolţi arcate splendid,
                        Pe ele luni lin ardeau… şi-n umbra
                        Cea clar-obscură a stâlpilor de neauă
                        Văzut-am o copilă dulce-înaltă,
                        Subţire ca-ntruparea unui crin.
                        Frumosu-i păr de aur desfăcut
                        Cădea pân-la călcâie, haina-i albă
                        Udă părea de moale – strălucită
                        Cuprindea membrii ei dulci şi zvelţi,
                        Mâinile-i mici, ca doi crini albi, încearcă
                        În van a împleti părul de aur,
                        Gura-i o roză surâzând deschisă,
                        Ochii-i albaştri luminau ca stele,
                        Iar pe-a ei umeri albi abia se ţine
                        Haina cea lungă şi bogată. – „Vino,
                        Odin îi zice, blând copil al mării.
                        Un bard sătul de-a lumii lungi mizerii
                        S-au coborât în noaptea noastră clară –
                        Să cânte roagă-l.” Ca o umbră
                        Strălucind argintiu în clară noapte
                        S-apropie… – „O, nu te teme, îmi zice,
                        Tu, ce nu temi furtuna şi durerea,
                        De ce să tremuri la a mea privire?”
                        Lin tremură glasul ei blând în noapte.
                        – „O, zână, nu de frică, de plăcere
                        Tremură-n mine sufletul meu bolnav.
                        Să cânt? Dar oare la a ta privire
                        Nu amuţeşte cântul de-admirare –
                        Nu eşti un cântec însăşi – cel mai dulce,
                        Cel mai frumos, ce a fugit vreodată
                        Din arfa unui bard? O, fecioară,
 
                        Vin-lângă mine, să mă uit în ochii-ţi,
                        Să uit de lume, ah! să pot uita
                        Fierea cu care ei m-au adăpat
                        În lume. Cine-ar fi ştiut
                        Că-n fundul mării tu trăieşti, copilă,
                        Ca un mărgăritar, topit din visul
                        Mării întregi,
                        Şi nu te temi că aurul din plete-ţi
                        Se va topi în stele – şi că păru-ţi
                        Amestecat cu ele-ar străluci
                        În noapte-albastră a acestei lumi;
                        Şi nu te temi că glasul tău
                        Va-ndulci vecinicia cea amară
                        A mării!” – Măgulitor, ea zice,
                        Ş-o roză ea lasă pe a mea gură,
                        Cu tânăr miros – roza gurii sale.
                        – Frumoasă eşti, ca să găsesc cuvinte
                        Spre-a îndulci ochii tăi mari albaştri,
                        Sufletul tău cel blând, nevinovat,
                        Aş sfărma soarele în ţăndări de-aur,
                        L-aş presăra-n cărarea ca de neauă:
                        O închinare l-a tale picioare
                        Mici, dulci şi albe. O, Odin,
                        Pune-i un sceptru-n mână, sceptrul mării,
                        Pe fruntea ei coroană pune, mare,
                        De diamante, umede, topite
                        În strălucirea lor cea înfocată,
                        Căci ea-i regina frumuseţii – a lumii.
                        Ea capu-şi rezemă de ai mei umeri
                        Şi glasul ei îmi şopti în ureche:
                        – Voi îndulci tot chinul, tot amarul
                        Cu care-n lume ei te-au adăpat –
                        Căci te iubesc, sărmanul meu copil.
 
                        Şi Odin îşi deschise ochii albaştri
                        Şi mari, râzând cu ei – iar zeii
                        Lin şoşoteau între ei bătrâneşte
                        Şi surâzând îşi aduceau aminte
                        De-a tinereţii zile dulci a lor, ascunse
                        În negura secolelor trecute.
