                        Într-o casă foarte mare,
                        Pe o masă mare, o căsuţă,
                        În căsuţă, o măsuţă,
                        Pe măsuţă, o căscioară,
                        În căscioară, o măscioară,
                        Pe măscioară, o călimară.
 
                        La măscioară stă şi scrie
                        O figură cu-o statură
                        Cât un ac de gămălie.
                        Pe albul peretelui,
                        În lumina soarelui,
                        Scrie, vezi, şi umbra lui.
 
                        Are prostul obicei,
                        (Nu se teme că i-l iei!)
                        Când se uită gură-cască,
                        Uită piciul să clipească.
                        Pe albul peretelui,
                        În lumina soarelui,
                        Cască, vezi, şi umbra lui.
 
                        Însă când se face noapte,
                        Toate umbrele dispar
                        În peretele de var.
                        N-ai la tine o lanternă?
                        N-ai la tine-un… felinar?
