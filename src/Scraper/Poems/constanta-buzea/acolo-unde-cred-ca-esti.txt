                        Acolo unde cred că eşti
                        Nici trenurile nu străbat
                        Acolo ca de sticlă par
                        Pădurile de brad brumat.
 
                        Tot mai departe simţi şi taci
                        Adăugat la rest mereu
                        Şi nu mai pot înainta
                        Decât pierzându-mă şi eu.
 
                        Cum ninge alb, e orice drum
                        Şi alb respiră-ntregul timp
                        Nici nu te-aş recunoaşte-acum
                        Desperecheat şi fără nimb.
 
                        Mi-e milă şi să-mi amintesc
                        Dar nici să uit nu mă îndur
                        Câtă părere-i în destin
                        Câtă greşeală-i împrejur.
 
                        Cu degete de frig adun
                        Ca sub un şal înzăpezind
                        Sufletul nostru încă bun
                        Mişcarea lui către argint.
 
                        Cum ninge, nu s-ar mai opri
                        Şi fi-vor brazii îngrădiţi
                        Acolo unde cred că eşti
                        Printre barbari meteoriţi.
 
                        În fiecare an aştept
                        Să ningă, să te pot vedea
                        Dacă priveşti, dacă asculţi
                        Dacă mai înţelegi ceva.
