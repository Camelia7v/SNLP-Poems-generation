                        În oraş, la Bucureşti,
                        Tot să stai şi să priveşti
                        Pe cei şapte voinicei,
                        Mândri puişori de zmei,
                        Şapte fraţi ca şapte brazi,
                        Toţi de-ai lui Mogoş cumnaţi.
                        Ei în capul podului,
                        În fruntea norodului,
                        Aşteptau pe sora lor
                        Şi pe mândru-i soţior,
                        Mogoş, vornicul bogat,
                        Ce glumeşte ne-ncetat.
                        Ei la umbră se culcau,
                        Beau voios şi ospătau,
                        Cu ploscuţa închina
                        De cinci vedre ş-o oca,
                        Vadra Ţarigradului,
                        Măsura-mpăratului.
                        Iar fratele cel mai mare
                        (Că-i mai mare, minte n-are)
                        Pe drum ochii-şi alerga
                        Şi cu glas dogit striga:
                        „Zăriţi voi ce zăresc eu?
                        Iată vine ca un zmeu,
                        Vine Mogoş vornicul,
                        Călare pe galbenul.”
                        Fraţii toţi mi se sculau,
                        Peste câmpuri se uitau,
                        Şi vedeau, mări, vedeau
                        Cum venea Mogoş, venea:
                        „Bună ziua, şapte fraţi,
                        Şapte fraţi ca şapte brazi!”
                        „Bun sosit, frate cumnate,
                        Ai venit pe neaşteptate.
                        Dar unde ţi-e soţioara?
                        Ce ne-ai făcut surioara?
                        Ori poate c-ai şi uitat
                        Către noi că te-ai legat
                        Când pe Stanca ne-ai luat,
                        S-o aduci la frăţiori.
                        Pe iarnă de nouă ori,
                        Că-s mai multe sărbători:
                        Pe vară de patru ori,
                        Că-s mai multe lucrători?”
                        „Ba, măi fraţi, eu n-am uitat
                        Către voi că m-am legat,
                        Şi cu Stanca am plecat
                        S-o aduc la desfătat,
                        Dar în drumul părăsit
                        Turci, tătari ne-au întâlnit
                        Şi pe Stanca mi-au răpit.”
                        „Pe Stăncuţa ne-au răpit
                        Şi tu, Mogoş, ai fugit?
                        Cu cei furi nu te-ai luptat,
                        După ei nu te-ai luat,
                        Nouă ani să-i tot alungi
                        Şi cu moartea să-i ajungi?
                        Mori dar, câine blestemat!
                        Că ţie nu ţi-a fost dat
                        Ca să fii vrednic cumnat
                        Cu-ai Stăncuţei şapte fraţi,
                        Şapte fraţi ca şapte brazi!”
                        Şi cu toţii crunt turbau
                        Paloşele ridicau.
                        Iar fratele cel mai mare
                        (Că-i mai mare, minte n-are)
                        Paloşul mi-l învârtea,
                        În Mogoş îl azvârlea,
                        Dar nici că mi-l nimerea.
                        Paloşu-n vânt vâjâia,
                        De-un zid mare se lovea
                        Şi-ndărăt se întorcea,
                        Lângă Mogoş de cădea
                        Şi-n pământ se îngropa
                        Şi până în mănunchi intra.
                        Iar fratele cel mai mic
                        (Că-i mai mic, e mai voinic)
                        Paloşul mi-l învârtea,
                        În Mogoş îl azvârlea,
                        Şi prin inimă-l înjunghia!
                        Când deodată ce vedea,
                        Ce vedea şi nu credea?
                        O teleagă zugrăvită,
                        Pe dinăuntru poleită
                        Cu doisprezece telegari,
                        Telegari cu coame mari,
                        Şi-n teleagă sora lor
                        Înflorind ca un bujor!
                        „Bună ziua, fraţii mei.
                        Şapte puişori de zmei!
                        Dar unde vi-i cumnatul?
                        Ce mi-aţi făcut bărbatul?”
                        „L-am trimis în iad de-a drept
                        Cu şapte paloşe-n piept,
                        Că nu-i vrednic să trăiască
                        Şi cu noi să se rudească
                        Cine-n oardă păgânească
                        Nu ştie să vitejească
                        Şi nevasta să-şi păzească!”
                        „Vai de mine! ce-aţi făcut?
                        Vai de voi! n-aţi priceput
                        Cum că Mogoş a glumit
                        Când de mine v-a grăit?”
                        Bine vorba nu sfârşea,
                        Lacrimi din ochi îi ieşea,
                        Lângă Mogoş ea cădea,
                        Cu braţele-l cuprindea,
                        Îl bocea, îl dezmierda,
                        Apoi sufletul şi-l da
                        În capătul podului,
                        În ochii norodului!
 
