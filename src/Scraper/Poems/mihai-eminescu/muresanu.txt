                        MUREŞANU
 
                        În turnul vechi de piatră cu inima de-aramă
                        Se zbate miază-noaptea… iar prin a lumii vamă
                        Nici suflete nu intră, nici suflete nu ies –
                        Şi somnul, frate-al morţii, cu ochii plini d-eres,
                        Prin regia gândirii neînfiinţate trece
                        Şi moaie-n lac de visuri aripa lui cea rece;
                        Cu gând fără de fiinţă a lumii frunte-atinge –
                        Îi minte fericirea, mizeria i-o stinge.
                        Când totul doarme-n zvonul izvorului de pace
                        Un ochi e treaz în noapte, o inimă nu tace.
                        Şi azi îndrept aceleaşi crude-ntrebări la soartă
                        Şi asemăn întreolaltă viaţă şi cu moarte…
                        Şi-n cumpăna gândirii-mi nimica nu se schimbă,
                        Căci între amândouă stă neclintita limbă.
                        De mult a lumii vorbe eu nu le mai ascult,
                        Nimic e pentru mine, ce pentru ea e mult.
                        Viitorul un trecut mi-i pe care-l văd întors.
                        Acelaşi şir de patimi s-a tors şi s-a retors
                        De mâinile uscate a vremi-mbătrânite…
                        Şi clare-s pentru mine enigmele-ncâlcite…
                        Nu-ntreb de ce în lume nu ni e dat de soartă
                        Noroc fără de durere, viaţă fără de moarte –
                        Am pus de mult deoparte acele roase cărţi
                        Ce spun c-a vieţii file au veşnic două părţi,
                        Că fără de lacrimi nu e nici ochiul cel mai vesel –
                        Acest noian gândirea-mi în sama altor lese-l;
                        Nimic din lumea asta cu ele nu se schimbă –
                        Cu dezlegări ciudate şi cu frânturi de limbă
                        Ocupe-se copiii… Eu pun o întrebare
                        Nu nouă, însă dreaptă, nu liberă, ci mare.
                        Viaţa, moartea noastră noi le ţinem în mâni,
                        Pe ele deopotrivă noi ne simţim stăpâni –
                        O cupă cu otravă, un glonte, un pumnar
                        Ne scapă deopotrivă de-al vieţii lung amar.
                        Nu cer de fericire în lume să am parte,
                        Căci fericir-a lumii, închipuiri deşarte!
                        Viaţa noastră însă, oricât de neagră fie,
                        Ea împlineşte oare în lume vreo solie?
                        E scop în viaţa noastră – vreun scop al mântuirii?
                        Ne-njunghiem fiinţa pe-altarul omenirii?
                        A gândului lucire, a inimii bătaie
                        Ridică un grăunte din sarcina greoaie
                        Mizeriei comune? Trăind cu doru-n sân
                        Pe altu-n astă lume îl doare mai puţin?
                        De îţi jertfeşti viaţa, tu, pentru un popor,
                        Au sarcina vieţii purta-va mai uşor?
                        A tale lacrimi crude, a tale crude chinuri
                        Îi schimbă poate-n taină prescrisele destinuri?
                        Ai tu vro ţintă-n lume – amara ta suflare
                        Au face-l-va pe dânsul – de nu ferice – mare?
                        O, eu nu cer norocul, dar cer să mă înveţi
                        Ca viaţa-mi preţ să aibă şi moartea-mi s-aibă preţ.
                        Să nu zic despre nimeni ce despre om s-a zis:
                        Că-i visul unei umbre şi umbra unui vis!
                        Bolnav în al meu suflet, cu inima bolnavă,
                        Eu scormolesc în minte-mi a gândurilor lavă,
                        Închin a mea viaţă la scârbă şi-ntristare
                        Şi-mi târâi printre anii-mi nefasta arătare…
                        – Prea bun pentru-a fi mare, prea mândru spre-a fi mic –
                        Viaţa-mi, cum o duce tot omul de nimic,
                        Supus doar ca nealţii la suferinţe grele,
                        Unind cu ele ştirea nimicniciei mele.
 
                        La ce? Oare un glonte, otrava, un pumnar,
                        Nu sting deopotrivă o lume de amar?
                        O, pârghie a lumii, ce torci al vremii fir,
                        Te chem cu desperare în pieptu-mi – cu delir,
                        Răspunde-mi cine-i suflet al lumii? Dumnezeul?
                        Orbirea? nepăsarea? E binele – e răul?
                        Tu taci! şi piatra tace… şi tu eşti piatră… Bine,
                        Mi-oi chinui dar mintea – să răspund pentru tine.
 
                        Orbirea? nepăsarea? Nevinovat-orbire
                        Cât de frumos şi-anume tocmit-a a lui fire!
                        Creat-a lupul aprig el pentru mielul blând,
                        Carne cu ochi creat-a el pentru cel flămând,
                        Natura-i fericire şi vecinic e în pace –
                        Şi leul şi cu taurul demult stau să se-mpace –
                        Iar omul, ce-i făptură aleasă, are-anume
                        Un creier şi un suflet – pentru dureri în lume;
                        Ce simplă nepăsare, nevinovat-orbire,
                        Concordie eternă, un rai de fericire –
                        Dar nu – ce zic? Tu blestemi, poete… Cată bine,
                        Căci lumea e creată anume pentru bine.
                        N-o spun aceasta popii şi cărţile lor vechi,
                        De mii de ani nu sună legenda în urechi?
                        Nu vezi tu că virtutea găseşte-a ei răsplată,
                        Răsplată ce de oameni şi cer e invidiată?
                        Răsplată prea frumoasă: un giulgi şi patru scânduri.
                        Ţi-e îndemână înăuntru, şi scapi de multe gânduri,
                        De gânduri fără noimă… Pentru aşa comoară
                        Treci însetat pe lângă a vieţii dulci izvoare…
                        Şi-atunci atuncea popii vorbit-au foarte drept:
                        Deşertăciuni sunt toate când moartea ţi-i în piept.
                        Dar să vedem acuma în lungi secolii tăi
                        Ce crudă răsplătire păstrat-ai celor răi?
                        Omoară fericirea unui popor, alungă
                        A veacurilor pace pe vreme îndelungă
                        Şi eşti erou… Fii mândru, închipuit, dar cată
                        Ca nimeni să atingă fiinţa îngâmfată,
                        Atunci ai simţ de-onoare. Dispreţuieşte viaţa,
                        Înclină-te de seara şi până dimineaţa,
 
                        Trufaşule obscure – te crede sfânt ş-ales,
                        Un om din altă carne făcut – şi cu eres,
                        Poporul se închina-va chiar la a tale oase.
                        Învie, măguleşte tu patimi duşmănoase,
                        Invidia şi ura botează-le virtuţi,
                        Numeşte brav pe gâde, isteţi pe cei astuţi,
                        Din patimi a mulţimăi fă scară de mărire,
                        Şi te-or urma cu toţii în vecinică orbire.
                        C-o frază linguşeşte deşertăciunea lor,
                        Din risipite roiuri atunci faci un popor.
                        Fii dinainte sigur, la rele el urma-va,
                        Cu sânge şi cenuşă pământul presăra-va.
                        Fereşte-te de una… Să te ferească ceriul
                        Ca-ntr-un moment de-uitare să li spui adevărul…
                        Te-or răstigni pe cruce, te-or huidui cu pietre,
                        Vor risipi cenuşa iubitei tale vetre,
                        Şi te vei stinge mizer… de nimenea jelit…
 
                        Nu vezi ce drept e astfel? Ce bine e-mpărţit
 
                        Pământul? – Proşti de-o parte, de alta cei şireţi.
                        Şi patimilor rele aceştia dau preţ…
                        Nu merită nătângii să fie stăpâniţi,
                        Sau pentru o idee să fie ei jertfiţi?
                        Mai de dorit ce soartă pot ei să aibă-n lume
                        Decât să-i ducă-n lupte un mare, un sfânt nume?
                        Un nume! Ce-i mai mare decât un nume oare?
                        Pentru-un astfel de lucru se junghie popoare.
 
                        În mână de vei prinde-a istoriilor carte,
 
                        În ea atunci vedea-vei un falnic op de arte,
                        Vedea-vei cum sub ochi-ţi în plin se desfăşoară
                        Tot patimi de laudă: că vremea se măsoară
                        După a răutăţii păşire… Rău şi ură
                        Dacă nu sunt, nu este istorie. Sperjură,
                        Invidioasă, crudă, de sânge însetată
                        E omenirea-ntreagă… o rasă blestemată,
                        Făcută numai bine spre-a stăpânii pământul…
                        Căci răutăţii sale îi datoreşte-anume
                        Că-i spită înaltă-n scara fiinţelor din lume
                        Aceasta este taina în sufletul făpturăi…
 
                        Ce plan adânc! ce minte! ce ochi e colo sus!
                        Cum în sămânţa dulce a patimii a pus
                        Puterea de viaţă… Astfel frumosul plan
                        Un an de îl descarcă, l-încarcă iar alt an
                        Spre vecinică-mplinire… Şi în ureche-mi bate:
                        Că sâmburele lumii e-eterna răutate!!!
                        Cântaţi-o dar, popoare! În glasu-adânc al stranei
                        Voi mesteca legenda cea veche a Satanei.
                        O, Satan! geniu mândru, etern, al disperării,
                        Cu gemătul tău aspru ca murmurele mării…
                        Pricep acum zâmbirea ta tristă, vorb-amară:
                        „Că tot ce în lume e vrednic ca să piară…”
                        Tu ai smuncit infernul ca să-l arunci în stele.
                        Cu cârduri uriaşe te-ai înălţat, rebele,
                        Ai scos din rădăcini marea s-o împroşti în soare,
                        Ai vrut s-arunci în haos sistemele solare…
                        Ştiai că răutatea eternă-n ceruri tronă,
                        Că secole nătânge cu spaimă o încoronă!
                        O, de-aş vedea furtuna că stelele desprinde,
                        Că-n cer talazuri nalte de negură întinde,
                        Că prin acele neguri demonii-n stoluri zboară
                        Şi lumea din adâncuri o scutură uşoară
                        Ca pleava… Cerul cu sorii lui decade,
                        Târând cu sine timpul cu miile-i decade,
                        Se-nmormântează în haos întins fără de fine,
                        Căzând negre şi stinse surpatele lumini.
 
                        Neantul se întinde
 
                        Pe spaţiile deşerte, pe lumile murinde.
                        Văzându-te strigarea-aş de-un dor nebun cuprins:
                        Mărire ţie, Satan, de trei ori, ai învins!
                        Atuncea mă primeşte prin îngerii pieirii,
                        Mă-nvaţă şi pe mine cuvântul nimicirii
                        Adânc, demonic, rece. Ţi-o jur – astă ştiinţă
                        Eu aş striga-o în lume c-o cruntă uşurinţă…
                        Atunci negreşte, soare… Atunci să tremuri, cer…
                        Atuncea saluta-voi eternul adevăr…
                        Şi liber, mare, mândru prin condamnarea lui,
                        A cerurilor scară în zbor am să o sui…
 
                        Să strig cu răzbunarea pe buze-n lumi deşarte:
                        Te blestem, căci în lume de viaţă avui parte!!
 
                        (fulgere)
 
                        O, fulgeră-mă numai… o, joacă comedie
                        Comediant bătrâne cu glas de vijelie!
                        Nu vezi că nu poţi face tu vreun mai mare bine
                        Decât pe vecinicie să mă omori pe mine?
                        Au vezi tu că eu tremur, dar vezi – mai cred în moarte –
                        Ai fi prea blând să ai tu în mână-ţi astă soartă.
                        Aş râde-atunci viaţa, muncind-o cu dispreţ.
                        Aş omorî în mine o sută de vieţi.
                        Muncind în mine însumi al firi orice nerv,
                        Pieirea cea eternă în pieptu-mi să o serv…
                        Dar, vai, tu ştii prea bine că n-am să mor pe veci –
                        Că vis e a ta moarte cu slabe mâni şi reci.
                        La sorţi va pune iarăşi prin lumile din cer
                        Durerea mea cumplită – un vecinic Ahasver,
                        Ca cu acelaşi suflet din nou să reapară
                        Migraţiei eterne unealtă de ocară…
                        Puternice, bătrâne, gigante – un pitic,
                        Căci tu nu eşti în stare să nimiceşti nimic.
                        (El cade obosit pe un trunchi vechi şi-şi acoperă ochii cu mâna. S-aude o muzică dulce.)
                        VISURILE
 
                        (Sopran)
 
                        Somn,
                        Tu al nopţilor domn!
                        Ne dă prin a gândului ceaţă
                        Viaţă.
 
                        Vezi,
                        Noi suntem tot tineri şi trezi,
                        Zidim într-o clipă din spume
                        O lume.
 
                        Lac,
                        Pe care în cânt se desfac
                        Cu dulci şi armonice glasuri
 
                        Talazuri.
 
                        Ştim,
                        Pustiul sub ochi să-l lăţim,
                        Mai este vro mână măiastră
                        C-a noastră?
 
                        Vin
                        Şi dă-ni porunca ta lin,
                        Urma-vom fantastice planuri
                        Prin ramuri!
 
                        SOMNUL
 
                        (basso)
 
                        Sună vânt prin frunzele uscate,
                        Lună trece-n vârfuri de copac,
 
                        Iar izvoare-ntunecate,
 
                        Într-un cântec glasu-ţi şi-l desfac.
 
                        Lună! Soră! pe-a lui frunte
                        Stai şi farmecă gândirea,
                        Să trăiască-n vremi cărunte
                        Şi să-şi uite toată firea.
                        Du-l pe ţărmul vechi al mării,
                        Fă-l călugăr trist şi slab,
                        Îl închină lin uitării,
                        Dă vieţii alt prohab,
 
                        Du-te! Du-te!
 
                        VÂNTUL
 
                        (Bariton)
 
                        Plâng,
                        Frâng,
 
                        Crengi uscate;
 
                        Trec,
                        Plec,
                        Ramuri;
 
                        Bat în geamuri
 
                        Cu-a mea mână fermecată.
                        Eu mă uit printre ferestre
                        Cum încunjur oameni masa
                        Şi cu degete măiestre
                        Eu le sperii toată casa.
                        Când ca lupul urlu jalnic,
                        Când ca mâţa-ncet eu miaun
                        Şi trezesc din vis motanul
                        Care toarce sub un scaun,
 
                        Sunt
                        Vânt,
                        Plâng,
                        Frâng
 
                        Sperios vreo creang-uscată
 
                        IZVORUL
 
                        (tenor)
 
                        Izvor,
 
                        Din munte cobor,
 
                        Când vântul vreo ramură farmă
 
                        Fac larmă!
 
                        (Cerul se coboară. Armonie. Schimbare.)
 
                        SCENA I
 
                        Seara. Furtună
 
                        MUREŞANU
 
                        (singur)
 
                        Cum norii strigă jalnic şi marea sparge piatră
                        Şi tunete bătrâne pe-a cerurilor vatră
                        Pocnesc cu-a lor ciocane, moşnegi şi falnici fauri,
                        Ei făuresc furtunii coroana ei de aur…
 
                        Se zvârcoleşte în valuri marea cea sură-n veci
                        Şi în de stânci schelete, bătrâne, slabe, seci,
                        Ea aiurind loveşte.
 
                        Colo şi-nalţă sur
 
                        Castelul lung şi rece fantasticul lui mur.
                        L-a fulgerelor fugă se văd bolţile sparte,
                        Iluminate găuri pe generaţii moarte…
                        Ah, în fereastra veche apare-ades, ades,
                        Un înger, o femeie cu chip aşa ales!
                        Dar cine-i ea? Ce vine, ce caută-n castel
                        Când marea îşi răstoarnă sufletul ei rebel
                        Şi printre stânci de piatră se scutură de spume
                        Şi mişcă-nfuriată a valurilor lume…
 
                        (Un chip s-arată în castel.)
 
                        Şi-n noaptea care urlă cu surda ei ureche,
                        Priveşte ca o lună din zidurile veche?
                        E ca şi când răsare în jur întunecată
                        De-a murilor colosuri, pin care se arată
                        Zugrăvind dulcea, trista, sura lor măreţie.
                        Coboară din ruine căci mă închin eu, ţie!
                        Din crengi de gânduri negre o floare se desprinde –
                        Primeşte-o: e iubirea-mi, şi inima-mi şi-o întinde.
                        Cobori din înălţime: te-ador, te rog, te invoc
                        Cu păru-n flori albastre, pe frunte-o stea de foc.
                        O, stai! o, vino scumpă, ca fruntea să-ţi dezmierd
                        Şi-n ochii mari albaştri fiinţa să mi-o pierd…
                        Te-ai dus! te-ai dus! o, mare, înghite-mă, mă sfarmă,
                        Îmi amăgeşte mintea cu-a valurilor larmă.
 
                        (Chipul dispare.)
 
                        (El se urcă în luntre şi îi dă drumul pe mare.
 
                        Se-nsenină. S-aude glas de corn.)
 
                        REGELE SOMN
 
                        Răsună corn de aur şi împle noaptea clară
                        Cu chipuri rătăcite din lumea solitară
                        A codrilor… în cârduri veniţi, genii şăgalnici,
                        Ce-acum împleţi pământul cu sunetele jalnici,
                        Acum ascunşi în umbră sau tupilaţi sub foaie,
 
                        Pişcaţi picioarele-albe a fetelor bălaie,
                        Şi zimbrii zânei Dochii, pe frunţi cu stemă mare,
                        Şi voi, cai albi ai mării, cu coame de ninsoare…
                        Învie codru! Duhuri cu suflet de miresme,
                        Zburaţi prin crengi negre ca străvezie iezme,
                        Cu sunetul de pasuri s-aducă pasul numai,
                        Pe corpuri albe haină de diamantină brumă
                        Să scânteie în umbră, să spânzure feeric –
                        Treceţi încet pin aer călcând pe întuneric.
 
                        (el se uită pe mare)
 
                        Din insule bogate sfâşiind apa, iese
                        O luntre cu vântrele ce spânzură, sumese.
                        Se leagănă visătorii copaci de chiparos
                        Cu frunza lor cea neagră uitându-se în jos,
                        În ape… Iar prin crengi de-un verde-adânc de jale
                        Se oglindă-n ap-albastră de aur portocale.
                        Şi parcă glas de clopot înfiorează seara;
                        Pe-a stâncilor lungi colţuri apusul se coboară;
                        Stau aurite-n aer… şi-a serei rumenire
                        Se-apleacă şi-nroşeşte a mării încreţire…
                        Şi insulele mândre şi de dumbrăvi pline
                        Par sarcofage nalte plutind pe-unde senine,
                        Acoperite numai cu flori şi cu poiene
                        Urieşeşti… Acuma se-nchid a serei gene,
                        Apele devin sure… şi-n blânda lor cântare
                        Dispar ca sarcofage insulele în mare.
 
                        ……………………………………………
 
                        Ce loc! Bătrâne stânci ridic-a lor schelete
                        De piatră, ce de valuri şi vântu-s sfâşiate.
                        Un templu în ruină de apă înecat
                        Pe jumătate… Stâlpii şi murul fărâmat
                        Stau în curând să cadă… Şi în astă ruină
                        Pin scorburi de părete, în neagra vizuină,
                        Trăieşte-acest călugăr… Apari, tu, lună-n cer
                        Şi fă din vis viaţă, din umbre adevăr!
 
                        (luna apare)
 
                        UNDELE
 
                        (cântă)
 
                        Noi, undele creţe,
 
                        Venim, venim,
 
                        În stânci măreţe
 
                        Izbim, izbim.
 
                        Ş-a noastră suflare
 
                        E vânt! e vânt!
 
                        Dar naştem pe mare
 
                        Un cânt, un cânt.
 
                        DELFINUL
 
                        (se-arată din apă un tânăr frumos)
 
                        Ondină,
 
                        Cu ochi de albastră lumină,
                        Cu părul tău lung, un tezaur
 
                        De aur.
 
                        Tu, pradă
 
                        Cu piepţii tăi dulci de zăpadă,
                        Te-oi prinde pe mare vreodată,
 
                        Şirată!
 
                        Atunce
 
                        Simţi-vei duioasele munce,
                        Cu care-al meu suflet în flamă
 
                        Te cheamă.
 
                        ONDINA
 
                        Delfine,
 
                        Tu crainic al mării regine,
                        De-ai fi credincios, cu iubire,
 
                        Un mire;
                        Voioasă
 
                        Urmare-aş privirea-ţi frumoasă,
                        Ţi-aş da sânul alb de zăpadă
 
                        Ca pradă.
 
                        DELFINUL
 
                        Ondină,
 
                        Tu dulce copilă, o, vină,
                        Nu vezi că Delfinul tău moare
 
                        În mare?
 
                        ONDINA
 
                        Vedea-vom!
 
                        Să cânte Sirena ruga-vom,
                        De nu vei iubi-o – îmi fură
 
                        O gură!
 
                        Atunce
 
                        O undă în braţe-ţi m-arunce,
                        Căci ştiu a iubi eu prea bine,
 
                        Delfine.
                        Ascultă!
 
                        De vreme-ndelungă şi multă
                        În sufletul meu eu te-am strâns –
 
                        M-ai învins.
 
                        AMÂNDOI
 
                        Tu, ce eşti zeilor suroră gemene,
 
                        Cu linul pas,
 
                        Nu are nimeni un cânt să semene
 
                        Cu al tău glas.
 
                        Spune-ne cântecul ce-n nopţi lunatice
 
                        Adese-l cânţi,
 
                        Când luna tremură prin ceţi apatice,
 
                        Pin codri sfinţi.
 
                        SIRENA
 
                        Vin iubite! Înconjura-voi
                        Cu-al meu braţ al tău grumaz
                        Şi lipi-voi a mea faţă
                        De-arzătorul tău obraz.
 
                        Vin, iubite, multe nume
                        Mângâioase îţi păstrez,
                        Visul vieţii mele este
                        Tu ferice să te vezi.
 
                        De ce-ntorci tu ochi-n laturi
                        De cuvântul meu gonit?
                        Nici visezi cât poţi în lume
                        Tu să fii de fericit.
 
                        Zi şi noapte stă la tine
                        Al meu gând nemângâiat,
                        Căci tot sufletu-mi te cere
                        Şi în gând te chem încet.
 
                        Vino, vino, mult iubite,
                        Pe-al meu sân să te dezmierd
                        Şi în ochii tăi cei negri
                        Eu privirea să mi-o pierd.
 
                        Să-mi pun gura la ureche
                        Şi să-ţi spun că te iubesc,
                        Că de drag ce-mi eşti, copile,
                        Eu din ochi te prăpădesc.
 
                        (Ondina şi-a lăsat visătoare capul pe spate, pe umărul lui Delfin,
 
                        care o sărută.)
 
                        REGELE SOMN
 
                        A mării unde-albastre alunecă-nspumate
                        Şi fulgeră-n cadenţă… O, dulce voluptate
                        A nopţilor… Acuma văd luntrea de departe
                        Cum cu-al ei plisc în brazde pe unde le împarte.
                        Călugăru-i… În manta-i înfăşurat visează,
                        Al valurilor zgomot ţâşnind îl salutează
                        Şi lebede-argintoase pe planul mării-l trag,
                        – Pe frunte-i e-mpletită o ramură de fag.
 
                        Plutind cu repejune sub palida lumină
                        A lunii… pe-nmiirea a undelor senină
                        Se pare cum că este al mării Dumnezeu,
                        Blând îngânat de lebede în mândrul visul său.
                        Din insulele sfinte străbat cântări ferice,
                        Noroc şi desperare le văd unite-aice…
                        Acum pe-un stan de piatră din luntre el coboară
                        Şi barba lui cea albă pe piept se desfăşoară,
                        Şi-n două despicată de vânt e răscolită…
 
                        (S-aude glasul)
 
                        CĂLUGĂRULUI
 
                        (basso)
 
                        Răsari din a ta noapte, copilă mult iubită.
 
                        (intră în scenă)
 
                        E un străin aice… şi ca mărgăritarul
                        E faţa lui cea albă, de-argint îi e talarul,
                        Pe umerii de marmură aripi se desfac,
                        Pe fruntea lui, în păru-i, flori roşie de mac…
                        Cine eşti tu, străine, cu negri ochi sub gene?
 
                        REGELE SOMN
 
                        Eu? Eu sunt fericirea vieţii pământene.
 
                        CĂLUGĂRUL
 
                        Aicea nu ţi-e locul, norocul eu nu-l caut,
                        A lumii glasuri multe şi glasul tău eu n-aud…
                        Nu vezi tu, barba-mi albă şi ochii mei… şi gură
                        Abia urmează încă a gândului măsură.
                        Eu nu cred în nimica şi nu cred blândei guri
                        Ce-mi minte fericirea… Te du! Te du aiure!
 
                        REGELE SOMN
 
                        (zâmbind)
 
                        Tu spui… Priveşte-n juru-ţi… lumea-i o feerie.
 
                        Te duc prin fericire şi inima-ţi n-o ştie,
                        Dar vezi… nu vezi tu colo… apare-un chip d-omăt…
                        Cu glasu-i ea te cheamă încet… tot mai încet…
                        Auzi! Vântu-n ruine şi undele se vaier,
                        De mâne diafane, nu vezi, duse prin aer,
                        Colo făclii de smoală, lumini de roşii torţii
                        Ce noaptea o pătează în trist lăcaşul morţii.
                        Adâncul întuneric îl taie, îl răreşte,
                        Şi fulgeră-n columne şi bolţile roşeşte.
                        Acum, acum ea iarăşi pin tremurânde facle
                        Coboară scări de piatră a uriaşei racle…
 
                        CĂLUGĂRUL
 
                        (în extaz)
 
                        E albă! în întuneric văd chipul ei lucind
                        Ca pe o tablă neagră o umbră de argint.
 
                        (Regele Somn dispare.)
 
                        Tu, taina nopţii mele, tu, blond copil din ceruri,
                        Cu glasul tău ca glasul duioaselor misteruri,
                        Oh, vino, vino iarăşi, ca să te strâng la piept,
                        Copil cu păr de aur, cu ochiul înţelept…
                        O, tu! Cum eşti frumoasă, cum te cobori din stele,
                        Mizeria-mi s-o cauţi şi dorul vieţii mele,
                        Un înger eşti, un suflet ce-i rătăcit demult,
                        Al cărui glas de noapte eu noaptea îl ascult!
                        O, cine eşti? Îmi spune, de ce mă prinzi în braţe,
                        De ce zâmbirea lină e-amor şi e dulceaţă?
                        De ce cuvântul buzei e lamură de miere?
                        De ce-mi întinzi tu gura când sufletu-mi te cere?
                        Şi sânul tău de marmură laşi pradă gurii mele,
                        Şi buclele-ţi în valuri ca să mă joc cu ele?
                        O, vină a mea iubită! eu îngenunchi, mă-nchin,
                        Eu te ador cu moartea în suflet…
 
                        CHIPUL
 
                        Vin! eu vin.
 
                        Sufletu-mi în vecia-i atras de-a ta chemare,
 
                        Din noaptea nefiinţei înfiorat apare…
                        Acolo el de veacuri, de îngeri salutat
                        Trecea – un basm palid – cu stele încoronat.
                        Dar auzi o rugă, o dulce rug: a ta!
                        La al tău glas de jale lumina tremura;
                        Chiar Dumnezeu ce-adie în ceru-i înflorit
                        Ascultă blânda rugă, ce trece liniştit
                        Prin nopţile-nstelate – o muzică de vis
                        Ce inundă faţa-i veche cu-n dureros surâs.
                        Şi inima-i bătrână din nou o mai inspiră
                        De cugetă lumi nouă – cum cugetă o liră
                        Eternele-i armonii… Ş-acele cânturi pline
                        De-amor, de inspirare, le îndreptai la mine
                        Şi am urmat cântării… fiinţa mea apare
                        Ş-aruncă umbra-i tristă pe fruntea ta cea mare.
                        Gândirile-ţi măreţe în gândul meu cuprind,
                        La sufletu-ţi de flăcări eu sufletu-mi aprind…
                        Căci te iubesc… ce vrei tu? şi lacrima ta clară
                        Preface eterna-mi noapte în dulce zi de vară.
                        Şi glasu-ţi ce pătrunde în doliu până la cer
                        Îmi dă un trai… în dulcea-i durere, efemer…
                        O-ndelungeşte numai amorul tău cel sfânt,
                        Pe-a tale nopţi eu număr zilele-mi pe pământ…
                        A tale gânduri, visuri, dorinţe-s lumea mea,
                        Sunt umbră a cântării-ţi, o slabă umbr-abia,
                        O, mă iubeşte numai, te rog, cu fiinţa-ntreagă,
                        Precum o stea murindă la univers se roagă.
 
                        CĂLUGĂRUL
 
                        Când tu zâmbeşti eu tremur, când tu vorbeşti eu tac,
                        Eşti glas gândirii mele… gândirile-mi displac
                        De nu sunt ale tale… şi blestem a mea minte
                        Că nu e ca şi tine, senină şi cuminte…
                        Oh, vino! Vin’ ş-acuma… surâde-mi, ah, surâde,
                        Vorbeşte-ncet… la vorba-ţi eu ochii-mi voi închide,
                        Căci nu pot deodată cuprinde-a ta frumseţe…
                        De-aud… nu pot să caut zâmbirea blândei feţe,
                        De văd a ta cerească, armonic-arătare,
 
                        Urechea mea e surdă şi gura-mi glas nu are…
                        O, înger! stea din ceruri… nemaigândită! scumpă!
                        O! sufletul din pieptu-mi spre tine să se rumpă
                        Ar vrea… Dar cine eşti tu? o, mişcă a ta buză,
                        Eşti îngeru-mi de pază, eşti Dumnezeu, eşti muză?
 
                        CHIPUL
 
                        Nu cerceta zadarnic, nefericite… Taină
                        E frumuseţea vieţii-mi şi-a sufletului haină.
                        În taină e amoru-ţi… şi-n vecinic întuneric
                        Va rămânea fiinţa-mi pentru-al tău ochi himeric
                        Urmează-mă în luntrea ce dusă e de lebezi
                        Pe undele oceaniei, ce furtunoase, repezi,
                        Ne-or duce-n depărtare… N-auzi un jalnic ţipet?
                        Răsună lung din noaptea străvechiului Egipt.
 
                        (Ei intră-n luntre. Aceasta e trasă de lebede.
                        Călugărul şade ţiind de mână Chipul, ce stă în picioare.)
 
                        REGELE SOMN
 
                        Nu ştii cine e dânsa? – Un capăt e de aţă,
                        Din sufletul naturii care ni dă viaţă;
                        În orice fiinţă este, deşi nu ştii, ascete.
                        Nu poţi să ştergi viaţa cu-al gândului burete…
                        Renegă a ta viaţă, dispreţuieşte-o în piept…
                        Din raze se încheagă şi-ţi vine îndărăt.
                        Renunţi la fericire? – dar ea-i un vecinic vis.
                        De fuge ziua – vine când ochii ţi-ai închis.
                        Oricât te scuturi, oame, nu-ţi poţi ieşi din piele,
                        Căci te fac jucăria zburdălniciei mele.
                        Acopere tu ziua cu-a gândului tău ceaţă –
                        Eu vecinic treaz, din visu-ţi voi face o viaţă.
 
                        (Cortina cade. S-aude de departe cântând:)
 
                        Ondină
 
                        Cu ochii de dulce lumină,
                        Cu părul tău lung, un tezaur
 
                        De aur.
