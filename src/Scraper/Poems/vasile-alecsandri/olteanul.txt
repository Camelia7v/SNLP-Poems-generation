                        Astă vară am vărat
                        Colo-n muntele cel nalt,
                        Cu luna, cu soarele
                        Şi cu căprioarele,
                        Că din naştere-s muntean,
                        Iar din botez sunt oltean.
                        Căprioare surioare,
                        Sculaţi în două picioare,
                        Roadeţi poala codrului
                        Să văd matca Oltului.
                        Oltule! pe malul tău
                        Crească-ar iarbă şi dudău
                        Ca să pască murgul meu.
                        Oltule! câine spurcat,
                        Ce vii mare tulburat
                        Şi cu sânge-amestecat?
                        Aduci plăgii şi butuci
                        Şi căpestre de cai murgi
                        Şi chiar trupuri de haiduci!
                        Oltule! rău blestemat!
                        N-avuşi grijă de păcat
                        Să-nghiţi trupuri de voinici
                        Care-au haiducit pe-aici?
                        Seca-ţi-ar izvoarele
                        Şi toate pâraiele,
                        Să-ţi rămână pietrele,
                        Să le calce fetele,
                        Că tu n-ai ţinut cu noi
                        Şi te-ai vândut la ciocoi!
                        Pe unde-a trecut luntrea,
                        Înalţă-se pulberea,
                        C-ai fost rău de oltenaşi
                        Ş-ai fost bun de poteraşi
                        Oltenaşi ai înghiţit,
                        Poteraşi ai răcorit!
 
