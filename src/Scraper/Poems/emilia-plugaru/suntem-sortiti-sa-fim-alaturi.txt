De-ar fi cumva să nu mai fie
Lumină albă într-o zi
Din dragostea mea pentru tine
Un soare nou ar răsări.
 
Şi chiar de-ar fi să fie beznă
Te-aş recunoaşte orişicum
Căci inima din pieptul tău
Se zbate-n pieptul meu acum.
 
De-ai fi plecat departe-n lume
Tot lângă mine-ai fi oricând,
Nu mai există despărţire
Când eşti un suflet şi un gând.
 
De-ai fi în cer o stea albastră
Mi-aş face aripi şi-aş zbura
În cerul tău cu multe stele
Să fiu şi eu o mică stea.
 
De-ar fi să te mai naşti o dată
Şi eu m-aş naşte, te-aş găsi
Oriunde-n lume şi alături
O veşnicie iar vom fi…
