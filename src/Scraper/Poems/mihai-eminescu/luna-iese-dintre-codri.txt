                        Luna iese dintre codri.
                        Noaptea toată stă s-o vadă.
                        Zugrăveşte umbre negre
                        Pe linţolii de zăpadă.
 
                        Şi mereu ea le lungeşte
                        Şi suind în cer le mută,
                        Parcă faţa-i cuvioasă
                        E cu ceară învăscută.
 
                        Ce gândeşte? – numai norii
                        Lin se-mbină, se dezbină
                        Ca făşii de gaz albastru,
                        Ca şi aburi cu lumină.
 
                        Lin pin iarbă scotoceşte
                        Apa-n prund şi-n pietricele.
                        Florile surâd în taină,
                        Oare ce-or surâde ele?
 
                        Şi-s cu neguri îmbrăcate
                        Lac, dumbravă şi pădure.
                        Stele palid tremurânde
                        Ard pin negurile sure.
 
                        Lumea-n rouă e scăldată,
                        Lucioli pe lacuri zboară.
                        Luna umbrei, umbra lunii
                        Se amestec, se-nfăşoară.
 
                        Lunecând pe ceruri, norii
                        Negri-acopăr tot seninul.
                        Se sting una după alta
                        Şi icoana şi suspinul.
 
                        Înfăşat în întuneric,
                        Eu nu văd, nu aud şoapte.
                        Ah, mă simt atât de singur!
                        Este noapte, noapte, noapte.
