                        Domnul sfânt să ne iubească,
                        Şi-al său Duh ocrotitor
                        Plin de pace să plutească
                        Peste ţara Româneasca
                        Şi-al românilor popor!
 
                        Noi prin vremi ce ne-ncercară
                        Altă armă n-am avut
                        Numai dragostea de ţară
                        Ce strămoşii ne-o lăsară,
                        Şi pe Sfântul Domn de scut.
 
                        Dar ne-a fost destul atâta!
                        Fruntea sus, voi fraţi ai mei!
                        Astfel Cerul hotărât-a
                        Să se nalţe amărâta
                        Ţară, prin puterea ei!
 
                        Mai făţiş, mai fără veste
                        Ne-aţi lovit, duşmani de voi!
                        Dar ce-a fost, a fost poveste!
                        Dragostea de ţară este
                        Şi mai tare-acum în noi.
 
                        Şi de cine ne-o fi teamă?
                        Mult a fost, să vă răbdăm,
                        Nebăgaţi de voi în seamă
                        Astăzi ştiţi voi cum ne cheamă,
                        Dacă nu, să vă-nvăţăm!
 
                        Numai Domnul ne iubească
                        Şi-al său Duh ocrotitor
                        Plin de pace să plutească
                        Peste ţara Românească
                        Şi-al românilor popor!
