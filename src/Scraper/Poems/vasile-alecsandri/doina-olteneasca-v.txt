                        Frunzuliţă, iarbă neagră,
                        Taica, maica tot mă-ntreabă
                        Care muncă mi-e mai dragă?
                        Munca cea de haiducie,
                        Pistoale de Veneţie
                        Şi cal bun de călărie.
                        Geaba beau, geaba mănânc,
                        Geaba mijlocul îmi strâng,
                        Dacă n-am arme să-ncing
                        Şi cal bun să mi-l înching.
                        Voinicelul nearmat
                        E ca ştiuca pe uscat,
                        Voinicelul fără cal
                        E ca peştele pe mal
                        Şi ca mărul lângă drum,
                        N-are pace nicidecum,
                        Câţi trec îl zburătăiesc
                        Şi de crengi îl sărăcesc,
                        Dar voinicul înarmat
                        Şi pe-un zmeu încălecat
                        Drăgălaş e şi frumos
                        Ca luceafăr luminos.
 
