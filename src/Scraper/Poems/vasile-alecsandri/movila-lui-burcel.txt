                        Într-o zi de sărbătoare,
                        Într-o zi cu mândru soare
                        Care lumea-nveselea
                        Şi cu aur o-învelea,
                        Iată, mări, se ivea,
                        Ca alt soare strălucea
                        Domnul Ştefan cel vestit,
                        Domnul cel nebiruit!
                        El pe cal încăleca
                        Şi cu mulţi voinici pleca
                        De la scara curţii lui
                        La biserică-n Vaslui.
                        Clopotele răsunau,
                        Steagurile-i se-nchinau,
                        Armăsarii spumegau,
                        Frâiele şi le muşcau,
                        Iar poporul tot striga:
                        „Să trăieşti, măria-ta!”
                        Când aproape de intrare,
                        Ce se aude-n depărtare?
                        Glas de om chiuind tare:
                        „Hai, ho, ţa, ho, Bourean,
                        Trage brazdă pe tăpşan.”
                        Ştefan-vodă se oprea
                        Şi din gură-aşa grăia:
                        „Auzit-aţi, auzit
                        Glas de român necăjit?
                        Într-o clipă să-l găsiţi,
                        Şi cu el aici să fiţi.”
                        Cinci panţiri se alegeau,
                        Pe Vaslui în sus mergeau
                        Până zăreau într-o movilă
                        Un român arând în silă
                        Şi movila brăzduind
                        Şi din gură chiuind:
                        „Hai, ho, ţa, ho, Bourean,
                        Trage brazdă pe tăpşan!”
                        Cei panţiri descălecară,
                        Pe român îl ferecară,
                        La Vaslui îl aduceau
                        Şi la Domnul mi-l duceau:
                        „Măi române, să n-ai teamă,
                        Spune nouă cum te cheamă?”
                        „Teamă n-am că sunt român!
                        Teamă n-am, că-mi eşti stăpân!
                        Tu eşti Ştefan domn cel mare
                        Care-n lume seamăn n-are
                        Şi eu sunt Şoiman Burcel,
                        Puişor de voinicel!”
                        „Să trăieşti dacă n-ai teamă!
                        Dă-ne nouă bună seamă
                        Cum de te-ai păcătuit
                        Să te-apuci de plugărit,
                        Tocmai în zi de sărbătoare,
                        Tocmai în timp de închinare?”
                        „Doamne, pun mâna la piept
                        Şi mă jur să-ţi spun cu drept.
                        Pân-a nu-ajunge plugar
                        Aveam falnic armăsar
                        Şi o ghioagă nestrujită
                        Cu piroane ţintuită,
                        Care când o învârteam
                        Proaşcă prin duşmani făceam,
                        Câte opt pe loc turteam!
                        Alelei! pe când eram
                        Om întreg de mă luptam,
                        Mulţi păgâni am mai stricat!
                        Multe capete-am fărmat
                        De tătari şi de lifteni
                        Şi de falnici ungureni!
                        Iar în loc la Războieni
                        Mi-a căzut ghioaga din mână
                        De o sabia păgână:
                        Dar n-a căzut numai ea,
                        A căzut şi mâna mea
                        Cu păgânu-alăturea!
                        De-atunci n-am ce să mă fac
                        C-am ajuns un biet sărac,
                        Nici n-am casă, nici n-am plug,
                        Nici juncani ca să-i înjug!
                        Toată vara m-am rugat
                        De bogaţii cei din sat
                        Să-mi dea plugul ca să ar…
                        Mi-a fost ruga în zadar.
                        Atunci, Doamne, mă-ntorsei,
                        La tătari că mă dusei,
                        Un plug mare că prinsei,
                        Şi c-un bou îl înjugai
                        Şi de lucru m-apucai,
                        Că săracul n-are soare,
                        Nici zile de sărbătoare,
                        Ci tot zile lucrătoare!”
                        Domnul Ştefan l-asculta
                        Şi din gură cuvânta:
                        „Măi Burcele, fătul meu!
                        Iată ce hotărăsc eu:
                        Ia-ţi un plug cu şase boi
                        Şi mergi bogat de la noi.
                        Ia-ţi movila răzeşie
                        Ca s-o ai de plugărie,
                        Dar în vârfu-i să te-aşezi,
                        Ca stejar să priveghezi,
                        Şi tătarii de-i vedea
                        C-au intrat în ţara mea,
                        Tu să strigi cât ce-i putea:
                        Sari, Ştefane, la hotare
                        C-a intrat sabia-n ţară!
                        Atunci eu te-oi auzi,
                        Ca un zmeu m-oi repezi
                        Şi nici urmă-a rămânea
                        De tătari în ţara mea!”
 
