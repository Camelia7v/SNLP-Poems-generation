                        În ziua cea sfântă şi mare
                        La zece-ale lunii lui mai
                        Se vede-o ciudat-arătare
                        Pe-un deal de la Plevna, pe-un plai!
 
                        Când zorile-ncep să s-arete
                        Acolo-n tăcutele văi,
                        Din groapă ies moartele cete,
                        De-a pururi jeliţii flăcăi.
 
                        Ei vin de prin locuri pe care
                        Ca vechile răni le cunoşti,
                        Pe unde-au stat şanţuri odată,
                        Redute, şi taberi, şi oşti.
 
                        Striviţi şi cu mâinile rupte
                        Şi galbeni ca-n jalnicul loc
                        În ziua sălbatecei lupte
                        Când bieţii pieriseră-n foc.
 
                        Fac roată, şi-o rugă murmură
                        Iar Valter şi şonţu, şi toţi
                        Mai-marii ce-n frunte căzură
                        Stau jalnici acolo între soţi.
 
                        Şi stau cum stă omul ce-ascultă
                        Şi nici o mişcare nu fac;
                        Aşteaptă cu grijă şi spaimă
                        Un semn de departe şi tac.
 
                        Deodată ei capul ridică,
                        Dau chiot şi-n zare privesc
                        Spre ţara din care ieşiră,
                        Spre scumpul pământ românesc
 
                        Şi-ascultă, căci tunul azi cântă
                        Departe-n iubitul pământ,
                        Puternic că-n ziua luptării,
                        Dar alt fel de cântec, mai sfânt.
 
                        Vi-e teamă că n-o să mai cânte,
                        Că moartea vă fuse în zadar
                        Dar ţara trăieşte! Iar tunul
                        Ce limpede-o spune şi rar!
 
                        Şi-ascultă… iar ţara-i departe,
                        Sunt dealuri la mijloc şi văi,
                        Şi râul cel mare-i desparte
                        De mame pe bieţii flăcăi.
 
                        Şi moartea cea veşnică-nchise
                        Pe urmă-le tristele-i porţi,
                        Dar moartea lor viaţă ne dete:
                        Ferice de-asemenea morţi!
 
                        Iar ce-or fi şoptind ei pe vremea
                        Ce-ascultă cântarea de tun
                        Eu nu ştiu, căci nimeni nu poate
                        Pe morţi să-i audă ce spun.
 
                        Dar cred că se roagă, sărmanii:
                        Noi liberi pe voi v-am făcut
                        Iar Tatăl din cer să vă aibă
                        De-a pururi sub sfântul său scut!
