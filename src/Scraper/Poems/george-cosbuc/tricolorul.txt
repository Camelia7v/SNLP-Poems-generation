                        Albastru, române, ţi-e steagul,
                        Dar ştii tu de ce? Să te-nvăţ.
                        Albastru-nsemnează ciocoii,
                        Şi tot ce-ţi aduni tu cu boii
                        Din mila căldurii şi-a ploii
                        Al lor e, şi-acum şi de-a pururi,
                        Şi-al tău, cerşetorule, un băţ.
                        Dar rabdă, c-o fac din iubire:
                        Să tem că te duce-n pierire
                        Belşugul prin trai cu răsfăţ.
 
                        Şi galben, române, ţi-e steagul.
                        Iar galbenul spune de voi,
                        De cei de la pluguri, ţăranii,
                        Voi galbeni de foame sărmanii,
                        De boli purtate cu anii
                        La scară, şi dracul vă ducă!
                        Stăpânii au scumpe nevoi:
                        Va banque şi dineuri şi păsuri
                        Şi-amante cu cai şi mătăsuri,
                        Şi toată nădejdea-i la voi!
 
                        Şi roşu, române, ţi-e steagul.
                        Şi-un geniu e tâlcul, s-o ştii.
                        Al neamului geniu, vezi-bine:
                        E roşu de-o tristă ruşine,
                        Că vremea-ndreptării nu vine,
                        Că tot mai cu multe mânii
                        Ne-ajunge voitul dezastru;
                        Abisul între galben şi-albastru
                        Satano, de unde ne vii?
