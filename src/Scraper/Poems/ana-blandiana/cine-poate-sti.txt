                        Cine poate şti
                        De unde vine vara
                        Şi încotro se duce
                        Cântând
                        Caravana ei verde şi aurie?
                        Unii zic c-ar veni
                        Din pământ,
                        Că-şi trage povara,
                        Fierbinte şi dulce,
                        Din bostănărie,
                        Că se naşte în pepenii verzi,
                        În miezul lor
                        Strălucitor
                        Ca un palat
                        Luminat
                        De rubine,
                        Cu pereţi
                        De porfir şi nestemate
                        Şi cu pardoseala purpurie.
                        Tot ce se poate,
                        Dar mie
                        Mi-a spus o fetiţă cuminte
                        Că-şi aduce aminte
                        Cum vara vine din copilărie,
                        Şi cum,
                        În miros de lapte, de fân şi de fum,
                        Alunecă de-aici,
                        Trasă de fluturi, de buburuze şi de furnici,
                        Înspre bunici.
