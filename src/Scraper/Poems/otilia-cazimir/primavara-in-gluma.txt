                        Ger târziu de primăvară,
                        Ger uitat de iarna sură
                        Prin zăvoiul zgribulit,
                        Cu omătul netopit.
 
                        Pe sub tufe de răsură,
                        A adus cu el aseară
                        Vânt din munte,
                        Ploi mărunte,
                        Grindină cât un grăunte
                        Şi trei fagi, aşa-ntr-o doară.
 
                        A trecut pe ulicioară
                        Şi s-a dus
                        Pe deal în sus,
                        Şi pe geamuri mi-a lăsat
                        Fir de ferigă presat,
                        Flori de zahăr, stele reci
                        Şi căsuţe de culbeci.
 
                        Şi-n lumina dimineţii,
                        Geamurile mele par
                        File dintr-un vechi ierbar,
                        Unde-ar fi presat băieţii
                        Ierburi nalte şi-nfoiate,
                        Albe flori înfrigurate,
                        Adormite-n fund de lacuri
                        Din răscrucea altor veacuri.
