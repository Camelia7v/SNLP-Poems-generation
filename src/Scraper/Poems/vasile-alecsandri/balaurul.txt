                        La mijlocul drumului,
                        La puţul porumbului
                        Văzui floarea câmpului,
                        Dar nu-i floarea câmpului,
                        Şi-i chiar ochiul şarpelui,
                        Şarpe lung cu solzii verzi,
                        Nici să-l vezi, nici să-l visezi.
                        Cel balaur din păcate
                        Înghiţise jumătate
                        Trup cu arme ferecate,
                        Trupuşor de voinicel
                        Ce striga mereu din el:
                        „Sari, bădiţă ortomane,
                        Că m-ajunge la ciolane!
 
                        Sari, bădiţă, de mă scoate,
                        Că m-apuc’ fiori de moarte!”
                        Iată-n lungul drumului
                        La puţul porumbului
                        Că venea, mări, venea
                        Pe balaur de-ntâlnea
                        Un viteaz de ortoman
                        Pe-un cal negru dobrogean.
                        „Măi balaur! striga el,
                        Lasă trupul tinerel,
                        Că te curm pe jumătate
                        Să-mi răscumpăr din păcate.”
                        Şarpele se zvârcolea
                        Şi cu şapte limbi grăia:
 
                        „Ortomane,
                        Hoţomane!
                        Bate-ţi negrul
                        Pe de-a-ntregul
                        Şi te du, şi fugi de mine
                        Că nu-i bine nici de tine.”
                        „Şerpuliţă,
                        Dinţi de criţă,
                        Am un paloş de oţel,
                        Lasă trupul tinerel.”
                        „Taie-mă, nu mă tăia,
                        Nu mă las de prada mea,
                        Ist copil chiar din pruncie
                        Maica sa mi l-a dat mie,
                        Că ades îl blestema
                        Şi-i zicea când îl culca:
                        „Culcă-te, alină-te
 
                        Şarpele sugă-mi-te!”
                        Cel viteaz de ortoman
                        Izbea negrul dobrogean
                        Şi cu pala lui cea nouă
                        Pe balaur tăia-n două,
                        Apoi trupul înghiţit,
                        Plin de răni, otrăvit,
                        El în cârcă-l ridica,
                        Sus, la stână se urca
                        Şi în lapte mi-l scălda,
                        De venin îl curăţea
                        Şi cu viaţa-l dăruia.
                        Apoi, mări, cât trăia,
                        Fraţi de cruce se prindea
                        Şi-mpreună voinicea
                        Pe balauri de stârpea!
 
