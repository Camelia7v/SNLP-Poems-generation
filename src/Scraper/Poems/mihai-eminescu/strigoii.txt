                        … că trece aceasta ca fumul de pre pământ.
                        Ca floarea au înflorit, ca iarba s-au tăiat,
                        cu pânză se înfăşură, cu pământ se acopere.
 
                        Sub bolta cea înaltă a unei vechi biserici,
                        Între făclii de ceară, arzând în sfeşnici mari,
                        E-ntinsă în haine albe, cu faţa spre altar,
                        Logodnica lui Arald, stăpân peste avari;
                        Încet, adânc răsună cântările de clerici.
 
                        Pe pieptul moartei luce de pietre scumpe salbă
                        Şi păru-i de-aur curge din raclă la pământ,
                        Căzuţi în cap sunt ochii. C-un zâmbet trist şi sfânt
                        Pe buzele-i lipite, ce vinete îi sunt,
                        Iar faţa ei frumoasă ca varul este albă.
 
                        Şi lângă ea-n genunche e Arald, mândrul rege,
                        Scânteie desperarea în ochii crunţi de sânge,
                        Şi încâlcit e părul lui negru… gura-şi strânge;
                        El ar răcni ca leii, dar vai! nu poate plânge.
                        De zile trei îşi spune povestea vieţii-ntrege.
 
                        „Eram un copilandru. Din codri vechi de brad
                        Flămânzii ochi rotindu-i, eu mistuiam pământul,
                        Eu răzvrăteam imperii, popoarele cu gândul…
                        Visând că toată lumea îmi asculta cuvântul,
                        În valurile Volgăi cercam cu spada vad.
 
                        Domnind semeţ şi tânăr pe roinicele stoluri,
                        Căror a mea fiinţă un semizeu părea,
                        Simţeam că universul la pasu-mi tresărea,
                        Şi naţii călătoare, împinse de a mea,
 
                        Umplut-au sperioase pustiul pân’ la poluri.
 
 
                        Căci Odin părăsise de gheaţă nalta-i domă,
                        Pe zodii sângeroase porneau a lui popoară;
                        Cu creştetele albe, preoţi cu pleata rară
                        Trezeau din codrii vecinici, din pace seculară,
                        Mii roiuri vorbitoare, curgând spre vechea Romă.
 
                        Pe Nistru tăbărâsem poporul tău să-mpil;
                        Cu sfetnici vechi de zile mă-ntâmpinaşi în cale,
                        Ca marmura de albă, cu păr de aur moale;
                        În jos plecat-am ochii-naintea feţei tale,
                        Stătând un îndărătnic… un sfiicios copil.
 
                        La blânda ta mustrare simt glasul cum îmi seacă…
                        Eu caut a răspunde, nu ştiu ce să răspund;
                        Mi-ar fi părut mai bine-n pământ să mă cufund,
                        Cu mâinile amândouă eu faţa îmi ascund
                        Şi-ntâia dată-n viaţă un plâns amar mă-neacă.
 
                        Zâmbiră între dânşii bătrânii tăi prieteni
                        Şi singuri ne lăsară… Te-ntreb într-un târziu,
                        Uitându-mă la tine, privind fără să ştiu:
                        La ce-ai venit, regină, aicea în pustiu?
                        Ce cauţi la barbarul sub streaşina-i de cetini?
 
                        Cu glasul plin de lacrimi, de-nduioşare cald,
                        Privindu-mă cu ochii, în care-aveai un cer,
                        Mi-ai zis: „Aştept din parte-ţi, o, rege cavaler,
                        Că-mi vei da prins pe-acela ce umilit ţi-l cer…
                        Eu vreau să-mi dai copilul zburdalnic – pe Arald.”
 
                        Şi, întorcându-mi faţa, eu spada ţi-am întins.
                        Pe plaiuri dunărene poporu-şi opri mersul,
                        Arald, copilul rege, uitat-a Universul.
                        Urechea-i fu menită ca să-ţi asculte viersul,
                        De-atunci, învingătoareo, iubit-ai pe învins.
 
                        De-atunci, fecioară blondă ca spicul cel de grâu,
                        Veneai la mine noaptea ca nimeni să te vadă
                        Şi înlănţuindu-mi gâtul cu braţe de zăpadă,
                        Îmi întindeai o gură deschisă pentru sfadă:
                        „Eu vin la tine, rege, să cer pe Arald al meu.”
 
                        De-ai fi cerut pământul cu Roma lui antică,
                        Coroanele ce regii pe frunte le aşează
                        Şi stelele ce vecinic pe ceruri colindează,
                        Cu toate la picioare-ţi eu le puneam în vază,
                        Dar nu-l mai vrei pe Arald, căci nu mai vrei nimica.
 
                        Ah! unde-i vremea ceea când eu cercam un vad
                        Să ies la lumea largă… şi fost-ar fi mai bine
                        Ca niciodată-n viaţă să nu te văd pe tine –
                        Să fumege înainte-mi oraşele-n ruine,
                        Să se-mplinească visu-mi din codrii cei de brad!”
 
                        Făcliile ridică – se mişc-în line pasuri,
                        Ducând la groapă trupul reginei dunărene,
                        Monahi, cunoscătorii vieţii pământene,
                        Cu bărbile lor albe, cu ochii stinşi sub gene,
                        Preoţi bătrâni ca iarna, cu gângavele glasuri.
 
                        O duc cântând prin tainiţi şi pe sub negre bolţi,
                        A misticei religii întunecoase cete,
                        Pe funii lungi coboară sicriul sub părete,
                        Pe piatra prăvălită pun crucea drept pecete
                        Sub candela ce arde în umbra unui colţ.
