                        Colo-n jos, în jos,
                        Este-un plop frumos,
                        Plop cu frunza plină,
                        Neted la trupină,
                        Cu crengi retezate,
                        Spre pământ plecate;
                        Iară lângă plop
                        Este-o casă nouă
                        Cu fereşti vreo două,
                        Casă şindilită
                        Mândru văruită,
                        Cu faţa spre soare,
                        Cu ograda mare,
                        Cu porţi ridicate,
                        Cu uşi largi şi late,
                        Şi cu prag de fag.
                        Iar apoi pe prag,
                        Pe cel prag afară,
                        În amurg de seară
                        Lelea Fira sta,
                        Gheme depăna,
                        Sfaturi înşira
                        Pentru fată-sa.
                        C-aşa-i dacă are
                        Fira fată mare:
                        Mi-o tot sfădeşte,
                        Căci fata iubeşte
                        Şi se prăpădeşte
                        Dup-un feciorel,
                        Şi-apoi pentru el
                        Ea rabdă ocară
                        Şi-n casă şi-afară
                        De s-a dus prin ţară
                        Poveste şi veste,
                        Şi-apoi nu-i poveste,
                        Firei plăcea tare
                        Feciorul pe care
                        Fată-sa îl iubea,
                        Însă el n-avea
                        Averi grămădite,
                        N-avea case şi vite;
                        Fira deci fierbea
                        Şi mi se ciudea,
                        Căci dânsa voia
                        Fata-i să iubească
                        Pe-un fecior cu stare
                        Şi cu vâlfa mare…
 
                        Tot aşa şi iară
                        Şi-acum stând afară
                        Fira se ciudeşte
                        Şi mi se sfădeşte;
                        Fata tort răschiră,
                        Fuse pline-nfiră
                        Şi-nfirând oftează,
                        Jalnic lăcrimează
                        Şi lăcrimând tace,
                        Căci n-are ce face.
                        Fira mi-o vedea
                        Şi din cap dădea
                        Şi din grai grăia:
                        Fată, draga mea!
                        Nu ştiu cum, nu-i bine,
                        Nu ştiu ce-i cu tine,
                        Că tot porţi bănat
                        De te râd prin sat,
                        Şi porţi jale-amară
                        De te râd prin ţară!
                        Nu ştiu ce-i cu tine
                        Că deloc nu-i bine
                        Că oftezi mereu,
                        Lacrimi verşi din greu
                        Şi tot gemi de sună,
                        Parcă eşti nebună,
                        Şi-apoi zile întregi
                        Tu tot vii şi-alergi
                        Şi-ţi tot plângi norocul
                        Şi nu-ţi afli locul!
                        Nu ştiu ce-aş direge,
                        Ca să-ţi dai de lege
                        Şi să fii cuminte
                        Ca şi mai-nainte!
 
                        Fata răschira,
                        Mama depăna
                        Şi iar cuvânta:
                        Draga mamei, fată,
                        Nu fi supărată,
                        Nu tot suspina,
                        Nu tot lăcrima,
                        Că-mi faci gânduri grele,
                        De mă-omor cu ele!
                        Fii tu veseloasă,
                        Căci tu eşti mireasă,
                        Ai mire, ca el,
                        Tras prin un inel
                        Şi el ţi-a adus,
                        Dar eu nu ţi-am spus,
                        La grumazi mărgele,
                        Pe deget inele,
                        Brâu şi-ncingători,
                        Zadie cu flori,
                        Năframe de mătase
                        Toate-n aur trase,
                        Pe margini tivite,
                        Toate-ntraurite!
 
                        Fata suspina,
                        Mama sta ce sta
                        Şi iar cuvânta:
                        Draga mamei, fată,
                        Fii cuminte-odată
                        Şi-ţi alină plânsul,
                        Du-te după dânsul,
                        Căci gazda e tare,
                        Multe moşii are;
                        Are vaci şi boi,
                        Turme-ntregi de oi;
                        Are zece juguri
                        Şi pe-atâtea pluguri.
                        Are vii de struguri;
                        Are-o casă naltă
                        Mândru ridicată
                        Casa şindilită
                        Mândru văruită!
                        Ana suspina,
                        Fira sta ce sta
                        Şi iar cuvânta:
 
                        Draga mamei, fată,
                        Fii cuminte-odată
                        Şi-ţi alină plânsul,
                        Du-te după dânsul,
                        Căci el e frumos
                        La căutătură
                        La scurtătură,
                        Nalt e de statură
                        Şi-ndesat păşeşte
                        Şi se potriveşte
                        Potriveşte bine,
                        Draga mea, cu tine.
                        Lasă pe Ionel,
                        Nu gândi la el,
                        Căci sărac e tare
                        Şi nici neamuri n-are
                        Şi-i din viţă rea
                        Ce zici, draga mea?!
                        Fata răschira,
                        Din greu răsufla
                        Şi-apoi cuvânta:
                        Mamă, orice-i face,
                        Unul numai-mi place,
                        Unul singurel:
                        Numai Ionel!
                        Alt fecior în lume
                        Nu-mi trebui şi-anume
                        Io ţi-o spun o dată:
                        Decât măritată
                        După alt fecior,
                        Mai bine mă-omor!
                        S-o ştii, mamă, bine
                        Asta de la mine!
 
                        Fira greu râdea
                        Şi se cătrănea
                        Şi-apoi se răstea:
                        Fă dar cum vei face,
                        Fă precum îţi place,
                        Fă de capul tău,
                        Cum vei şti mai rău!
                        Du-te unde vrei,
                        Pieri din ochii mei,
                        Pieri-mi dinainte,
                        Fată fără minte!
 
                        Iubea-şi Fira fata,
                        Încât era gata
                        Pentru ea să sară
                        Prin apă şi pară
                        Şi d-aceea ea
                        De necaz plângea
                        Când mi se gândea,
                        Cum că-i lucră fata
                        Cum nu lucră alta!
                        Şi d-aceea sta
                        Şi se cugeta
                        Şi trăia cu gândul
                        Zilele de-a rândul
                        Şi întrebat-a finii
                        Şi-a întrebat vecinii
                        Şi întrebat-a fraţii
                        Şi-a întrebat cumnaţii
                        Doar vor şti să-i spună
                        Vro povaţă bună.
                        Şi-a umblat, umblat
                        Zile-ntregi prin sat
                        Şi-a tot întrebat,
                        Dar i-au spus cumnaţii,
                        Rudele şi fraţii
                        Şi i-au spus vecinii,
                        Oamenii şi finii
                        Să nu-şi bată gândul
                        Unde nu-i cu rândul,
                        Să n-apuce codru,
                        Unde nu-i cu modru.
                        Însă Fira sta,
                        Sta şi cugeta,
                        Mult se frământa
                        Şi întrebat-a iară
                        Prin lume şi ţară
                        Şi-a întrebat anume
                        Prin ţară şi lume
                        Pe la vrăjitori
                        Şi descântători;
                        Pe la crai de meşteri,
                        Cari trăiesc în peşteri
                        Şi cari pot s-adune
                        Dragoste p-alune
                        Şi pot munţi să-nşire
                        P-o sârmă subţire,
                        Şi pot face vrajă
                        Şi scot fier din glajă
                        Şi din nea scot sânge
                        Şi pot dealuri strânge,
                        Şi ei strâng un munte
                        Până-l fac grăunte!
                        Şi-apoi vrăjitorii
                        Şi descântătorii
                        Bobi pe masă întins-au,
                        Păscălii deschis-au,
                        Bobi au înşirat,
                        Stele-au numărat
                        Şi răspuns au dat
                        Că Fira să pună
                        Sâmbure de-alună
                        Şi iarbă nebună
                        Mugure de paltin
                        Şi iarba lui Tatin,
                        Aripă de-albină
                        Fir de răcoină,
                        Măduvă de soc,
                        Fir de busuioc
                        Să fiarbă la foc
                        În apă curată
                        Bine strecurată
                        Până va aburi,
                        Până va clocoti,
                        Până ce vor fi
                        Ierbile încâlcite,
                        Arse şi topite.
                        Iar apoi şi-apoi
                        Fira le va scoate,
                        Le va pune toate
                        Într-o băndurică,
                        Într-o cârpă mică
                        Şi-apoi le va duce
                        Unde-i drumul cruce
                        Şi le va-ngropa
                        Şi-n pământ vor sta
                        Din zori până-n seară
                        Şi până-n zori iară,
                        Farmecul să piară,
                        Răul să se stângă,
                        Vrăjile să strângă
                        Firicele coapte:
                        Ceasul rău de noapte;
                        Dragostea copilei,
                        Ceasul rău al zilei!
                        Şi-apoi Fira în zori
                        Pe la cântători
                        Să le scoată-afară,
                        Şi-apoi de cu seară
                        Când se va culca,
                        Le va aşeza
                        Sub perina sa
                        Căci din vrăjitură
                        Şi din făcătură
                        Ierbile topite
                        Vis îi vor trimite,
                        Visuri dulci şi bune
                        Şi-n vis îi vor spune,
                        Ce să facă biata
                        Să-şi mântuie fata.
 
                        Fira aşa făcea,
                        Ea la foc punea
                        Sâmbure de-alună
                        Şi iarbă nebună,
                        Mugure de paltin
                        Şi iarba lui Tatin,
                        Aripă de-albină,
                        Fir de răcoină,
                        Măduvă de soc,
                        Fir de busuioc
                        Şi-apoi le fierbea
                        Până clocotea
                        Apa din ulcea,
                        Până se topea
                        Ierburile stoarse,
                        Apoi mi le scoase
                        Şi le-a îngropat
                        Şi le-a dezgropat
                        Şi le-a aşezat
                        Sub perină-n pat;
                        Apoi se culca
                        Şi greu vis visa,
                        Vis de vrăjitură,
                        Vis de făcătură,
                        Vis bun de cu seară
                        Pentru jale-amară
                        Vis de miezul nopţii
                        Pentru vraja morţii;
                        Vis de dimineaţă,
                        Vraja de viaţă.
