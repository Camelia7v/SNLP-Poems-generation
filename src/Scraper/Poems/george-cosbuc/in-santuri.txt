                        Burcel în şanţ muri strivind
                        O tigvă păgânească,
                        Şoimu-n redan căzu răcnind:
                        Moldova să trăiască!
                        Curcanul cel voinic şi bun,
                        El, Peneş, spune-acestea,
                        Dar n-a spus tot. Eu vreau să spun
                        Deplin acum povestea.
 
                        Burcel era oltean, un pui,
                        Ajuns din întâmplare
                        Între flăcăii din Vaslui,
                        Viteaz minune-mare.
                        Iar când muri, strivind în şanţ
                        O tigvă păgânească,
                        Strigat-a bietul dorobanţ:
                        Muntenia să trăiască!
 
                        Burcel şi Şoim, trăsniţi în zbor
                        Căzură-n şanţ deodată;
                        Strigând deodată ţara lor
                        Cea-n două despicată.
                        Alăturea de ei gemea
                        Căzut şi căpitanul,
                        Izbit de moarte se trudea
                        Cu ochii-nchişi sărmanul.
 
                        El auzise pe cei doi
                        Ce spuseră-n cădere,
                        Şi jalnic se înălţă-n noroi,
                        Privindu-i cu durere.
                        Şi zise-apoi: O ţară e,
                        Cum una ni-e mânia!
                        Muntenia, Moldova ce?
                        Trăiască România!
 
                        Atunci şi Şoimu şi Burcel
                        Cu faţa înseninată
                        Priviră lung şi-adânc la el,
                        Şi-au tresărit deodată.
                        Spre-acelaşi loc, spre nord privind,
                        Şi sus apoi, tăria,
                        Toţi trei strigar-atunci murind:
                        Trăiască România!
