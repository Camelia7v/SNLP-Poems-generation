                        Frunză verde măgheran,
                        Voinicel mehedinţean,
                        Sunt născut pe frunze de fag
                        Ca să fiu la lume drag
                        Şi-s scăldat de mic în Olt
                        Să mă fac viteaz de tot
                        Şi-s frecat cu busuioc
                        Să am zile cu noroc.
                        După ce am mai crescut
                        Din ochi maica m-a pierdut
                        C-am fugit de la părinţi
                        Tot în munţi, la Mehedinţi.
                        Apoi m-am lăsat în vale
                        Cu trei rânduri de pistoale
                        Ş-am ajuns un voinicel
                        Cu inima de oţel.
                        Aoleo! ce foc de dor!
                        Veni-va badea Tudor
                        Să mai strângă din păduri
                        Cete mândre de panduri
                        Ca s-alunge de la noi
                        Şi pe greci şi pe ciocoi.
                        Frunză verde păducel,
                        Cine-a merge după el?
                        Un şoiman mehedinţel
                        Care ştie să chitească,
                        Rândunica s-o lovească,
                        Şi mai ştie de călare
                        Să se lupte-n fuga mare,
                        Şi mai ştie să înoate
                        Vâslind Dunărea din coate.
                        Aoleo! mă arde focul
                        Ca să-mi cerc şi eu norocul,
                        Aoleo! de rău, de bine
 
                        Ţipă sufletul în mine!
 
