                        La Saint-Germain de mult s-a dat
                        Signal, că s-a deschis de-acum mormântul.
                        În sânge Noaptea şi-a scăldat vestmântul,
                        Să-l pună giulgiu pe morţi. Şi spintecat
                        De plumbi, gemea Parisul, cum în sânge
                        Un laş rănit să-ntinde şi să strânge
                        Cu răcnet zvârcolind mişelu-i trup,
                        Când dinţii lui cei plini de spumă rup
                        Din putreda lui rană.
 
                        Şi-n vreme ce Parisul, plin
                        De fum, murea, nepregătit să moară,
                        Carol în Toullerii cânta-n vioară
                        Încet şi plângător, un cald suspin
                        Ca ruga unei mame la mormântul
                        Copiilor. Simfonic sună cântul;
                        Iar ochii lui zâmbesc de-un cald fior,
                        Dar tot mai mult îşi pierd seninul lor
                        Strângând în ei furtuna.
 
                        Sarcastic coardele vibrând
                        Sub mâna cea cu joc îndemânatic
                        Gemeau acum scârbos, urlau sălbatic,
                        Şi-artistul lor urla şi ci, râzând
                        – „S-aduci pe Enric!” strigă el şi lasă
                        Vioara lângă el pe-un colţ de masă,
                        „Pe Enric, mai curând! Nu pot cânta!”
                        Plimbându-se grăbit, el aştepta.
                        Şi-n urmă vine Enric.
 
                        „Ce-i asta, Sir? Aud de-un ceas
                        Trosniri de puşti şi răcnete nebune;
                        Eu simţ miros de sânge. Rege, spune!
                        Şi eu stau prins, de ce?” Atunci a tras
                        Perdelele şi, deschizând fereastra,
                        Carol a hohotit: „Mă-ntrebi ce-i asta?
                        Sunt câni ce mor pe drum, sunt hughenoţi;
                        Eu vreau să scap de ei, să piară toţi
                        Pricepi ce-i asta Enric?”
 
                        Cu paşii largi şi tremurând
                        Ca o moul beat de-o clipă bestială,
                        Carol trecea înviforat prin sală,
                        Şi-n urmă piept la piept cu Enric stând
                        L-a prins de braţ: „Şi tu, de care lege?
                        Eşti hughenot şi tu, aşa-i” – „Eu, rege?
                        Eu ţin să cred aşa cum au crezut
                        Părinţii mei! Sunt hughenot născut
                        Eu n-am să mor catolic!”
 
                        „Tu crezi, ce vrei!” Şi-atunci el supt
                        De furie: „Ce-i câne, azi să moară”
                        Izbi cu pumnu-n masă spre vioară,
                        Şi-n murmur carnea pumnului a rupt;
                        Cald sângele-a ţâşnit din lovitură –
                        El, de durerii, urlând a dus la gură
                        Zdrobitul pumn şi-apoi înnebunit
                        S-a tras doi paşi năvalnici şi-a ţintit
                        În Enric carabina.
 
                        Făcând vioara scut, din cot
                        Alt scut făcând: „El, dă! Ai fi zdrobit-o
                        Cu pumnul; tot atât! De-am mântuit-o,
                        Zdrobeşte-o dar acum cu piept cu tot!”
                        Carol a tresărit. „Nu, nu pe tine!
                        Dar dă-mi un om, un om! Pe orişicine,
                        Vreau carne, sânge, moarte; vreau s-omor!”
                        Şi plumb a tras în primul trecător
                        Pe drum de pe fereastră.
 
                        Mânia-i sângerase-n nări,
                        Aprinşii ochi si-au dezlegat furtuna
                        Sălbaticei porniri, şi cum e luna
                        Când ziua câteodată iese-n zări,
                        Aşa era. O viperă flămândă;
                        Şi când s-a întors, cu arma fumegândă
                        Bătu-n pământ, şi ca un scos din minţi,
                        Cu ochii-nchişi el a scrâşnit în dinţi,
                        „Vai, du-te Enric, du-te!”
