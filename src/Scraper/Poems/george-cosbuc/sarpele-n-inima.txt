                        M-ai strâns ieri cu mânie-n crâng
                        De braţul stâng –
                        De ce mă spui la toţi că plâng?
 
                        „Să nu te văd cu vrun flăcău,
                        Că dai de rău!”
                        Dar ce, mă rog, sunt robul tău?
 
                        N-am plâns şi nu te lăuda!
                        Am plâns, ba da,
                        Dar nu pentru mustrarea ta!
 
                        M-au întâlnit aşa pe drum,
                        Mai ştiu eu cum,
                        Iar tu eşti mânios şi-acum!
 
                        Şi-a fost şi soră-ta cu ei;
                        Veneau tustrei,
                        Şi-am stat puţin, şi ce mai vrei?
 
                        N-am voie nici atât, eu nu?
                        Dar ce crezi tu,
                        Şi ochii să mi-i scot de-acu?
 
                        Ai răsărit ca din pământ –
                        Ei, Doamne sfânt,
                        Îţi sunt nevastă, soră-ţi sunt,
 
                        De nu mă laşi din ochi mereu?
                        Nu pot şi eu
                        Să mă întâlnesc cu cine vreau?
 
                        „De unde viu? Ce cat în prund?
                        Ce flori ascund?”
                        Eşti mamă tu, ca să-ţi răspund?
 
                        Şi uitându-te şi-n jos şi-n sus
                        Scrâşnind mi-ai spus:
                        „Săracă fată!” şi te-ai dus.
 
                        Săracă! Dar de ce să fiu?
                        Pe suflet viu,
                        Cu nici o vină nu mă ştiu.
 
                        Apoi de ce tot spui şi spui
                        Că, de tăcui,
                        E semn că vinovată fui?
 
                        Ce semn? Tăcui aşa mereu,
                        Că-mi fu cu greu,
                        Şi ce-ţi puteam răspunde eu?
 
                        De-aş fi jurat pe-un rai de sfinţi,
                        Tu, printre dinţi,
                        Mi-ai fi răspuns la toate: minţi!
 
                        Că şi ce nu-i şi nu-i, tu vezi!
                        Te-nveninezi,
                        Şi toate câte-ţi par le crezi!
 
                        Şi-am plâns şi ieri, gândeam că mor
                        Că-mi tot dai zor
                        Să-mi afli vina-n faţa lor.
 
                        De ce mă chinuieşti tu vrând?
                        De ce ţi-e în gând
                        Mereu să mă tot vezi plângând?
 
                        Vrăşmaş de veci de te-aş avea,
                        Tu n-ai putea
                        S-acreşti mai rău viaţa mea!
 
                        De-s rea, tu bate-mă să zac,
                        De-ţi e pe plac –
                        Dar nu-mi scorni şi ce nu fac!
