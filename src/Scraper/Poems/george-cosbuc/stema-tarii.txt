                        Ca un zimbru-ntărâtat
                        Când a prins pământu-n coarne,
                        Tot ce-n drumul lui a stat
                        Gata să răstoarne
                        Ca un zimbru-ntărâtat
                        Moldovenii s-au luptat
                        Cu potop de litve.
 
                        Ca un leu sfâşietor
                        Când cuprins de-arcaşi se vede,
                        Prin mulţimea de popor
                        Trăsnet se repede
                        Ca un leu sfâşietor
                        Sar oltenii-n munţii lor
                        Într-un iad de latini.
 
                        Iar muntenii ce-au avut
                        Cuib pe apa Dâmboviţei,
                        Ca vulturu-n munţi crescut
                        Apărând răpiţii
                        Pui ai săi făcut-au scut
                        Ţării lor şi-au abătut
                        Negrul nor de hoarde.
 
                        Zimbru şi vultur şi leu
                        Fui când mi-a călcat păgânul
                        Patria şi dreptul meu.
                        Şi va fi românul
                        Şi de-acum român mereu,
                        Zimbru şi vultur şi leu
                        Şi viteazul lumii.
