                        O gingaş copil de rege când în haina-ţi înfoiată
                        Treci în faetonu-ţi mândru… se mlădie nalta-ţi poză
                        Cum din frunzele-nfoiate râde un boboc de roză
                        Ce frumoasă treci prin lume de-arătarea-ţi luminată.
 
                        Ochii tăi cei mari şi negri strălucesc de-o jună viaţă
                        Faţa-ţi marmură lovită de răsfrângerea-aurorei,
                        Părul tău negru şi luciu lin în respirarea borii
                        În cununa lui de roze albe s-umflă şi se-ncreaţă.
 
                        Şase cai l-a ta trăsură zbor pin vuietul mulţimii
                        Care cu căciuli-n mână şi cu gurile căscate
                        Salutează-n a ei cale pământească zeitate.
                        Tu surâzi. Te simţi născută spre fericea omenimii.
 
                        Toţi o ştiu asta, căci bună zic că eşti dulce copilă,
                        Că un ochi nu s-urcă-n lacrimi înspre tine în zădar
                        Şi ades când noaptea pune ochiul lumii otar,
                        Neştiută cauţi praguri, scunde, vrednice de milă.
 
                        Dar deodată în mulţime, tu opreşti ochiul tău mare
                        De-o idee dureroasă al tău suflet e cuprins…
                        Spune înger, ce durere al tău suflet a atins
                        De s-a întunecat deodat-a ta privire râzătoare.
 
                        O femeie din mulţime a-nălţat cu nepăsare
                        Ochiul ei cel trist şi rece, faţa-i jun-adânc pălită,
                        Una din acele fiinţe, cu adânc dispreţ privită
                        Din pierzarea ei ş-aruncă ochiul bolnav, negru, mare.
 
                        Fără de nici o speranţă curge viaţa-i otrăvită
                        De eternă remuşcare, de dispreţ, de sărăcie,
                        Nici o rază de iubire în viaţa ei pustie
                        Pur ce e, nu se atinge de-a ei frunte umilită.
 
                        Pata ei i-nchide pragul milei şi a îndurării
                        Chiar compătimirea goală, ce nimica nu pretinde,
                        Se întoarce de la dânsa – de la cea care se vinde,
                        Înainte-i şi îndărătu-i mute-s uşile sperării.
 
                        Tu? Unde te-apropii, codrul se preface în grădină,
                        Întristarea-n bucurie, bucuria-n fericire,
                        Secolele coroanei tale cu regala strălucire
                        Pot s-ardice grâu din piatră şi palate din ruină.
 
                        Ea? Născută în cămara unei sărăcii obscure
                        Şi obscene; niciodată glasul blând al rugăciunii,
                        Mila mamei, voia tatei n-a-ndrumat sufletu-i june.
                        Pe-a pierzării căi ei înşii o-ndreptară ş-o vândură.
 
                        În inima ei de mică semănat-a fost icoana
                        A corupţiei adânce… nici o rază de virtute,
                        Nici un sâmbure d-iubire. Lăcomiei cei astute
                        Unei mame desfrânate victimă căzu… Sărmana!
 
                        Da, da! De trei ori sărmana, căci cu toat-a ei cădere
                        Fără de măsură-n lume… şi cu toată desperarea
                        Fără de măsură-n suflet… ea e bună… ochiu-i are
                        Pentru orice neferice lacrimi, milă şi durere.
 
                        Ea de toţi dispreţuită, e în stare să se-nchine
                        La vederea-unei copile, ce-n biserică se duce
                        Ar ruga ca să n-o uite-n închinarea ei cea dulce
                        Şi ar vrea ca să-i sărute pentru-o vorbă-ale ei mâne.
 
                        Cu o faţă aspră, rece, mulţumita ea respinge
                        A sărmanului ce-ajută. Al ei ochi, pare că-ntreabă:
                        Merit şi eu mulţămire?… Şi-ntinzându-i mâna slabă
                        Ea îi dă tot, tot ce are, – şi el râde când îl plânge.
 
                        În biserică de intră candelele aurie
                        Pentru ea-s nepăsătoare… Albă ca peretele la ele
                        Ea se uită… Numai apasă bătaia inimii grele
                        Ar plânge?… ah lumea-ar zice cum că este făţărie.
 
                        De aceea doar cu mâna a ei inimă ş-apasă
                        Cum o doare… Şi nimica… nici un mod nu-i de scăpare
                        Îndărătu-i desperare şi înainte-i desperare,
                        Nici un ochi nu se abate l-a ei viaţă-ntunecoasă.
 
                        O Doamne!gândeşte-n sine, cei ce-azvârl cu pietre-n mine
                        Cum că drept şi bun veghezi tu zic asupra tuturor…
                        Vars-o rază, numai una din eternul tău amor
                        Într-a sufletului noapte şi în inima-mi de tină!
 
                        Pulbere-s făr-de voinţă, inima mea pustiită
                        Ah! nimic nu e de vină la cumplita mea viaţă
                        Nici nu o simţeam în mine, când am fost dusă de braţe
                        Pe acea cale pierdută, ne-nturnată, pângărită.
 
                        Un pictor cu fruntea mare, ce un univers ascunde
                        Cărui de model serveşte ea de-o Venere antică,
                        La privirea ei măreaţă, lui din mâni penelu-i pică:
                        Unde-am mai văzut – el zise – chipul tău Madona, unde?
 
                        Doar în fruntea mea?… Frumoasă ea era şi cu uimire
                        S-apropie el de dânsa… un copil. Cu dinadinsul
                        El i-oferă a lui iubire… Rece ea privi la dânsul
                        Deşi se topea-n dorirea-i sufletul de fericire.
 
                        Sunt căzută… gândi dânsa… nimeni nu s-uită la mine
                        Ş-aş avea dreptate-acuma în prăpastia-mi de-a trage
                        Pe orice om… Pe cei ce urăsc, da!…Dar ăst cap cu visuri drage
                        Cu gândirile-i măreţe…? Ah! lasă să mor mai bine,
 
                        Înviind pânza cea goală c-umbra gândurilor sale
                        Va uita curând pe-acea ce cu-amoru-i o îmbie
                        Merit să-i leg viaţa sfântă de-un moment de nerozie…
                        Binecuvântată fie dulcea ochiului tău jale!
 
                        Astfel este ea… ca tine! Totuşi când tu treci cu fală
                        Împrejur, înainte-n urmă-ţi urări lungi, feţe senine…
                        Ea? şuieru-unui nemernic, râsul fetelor bătrâne…
                        Arătând nepăsătoare… dar fiind atât de pală.
 
                        De-ai muri – ucisă doară de a florilor miroase
                        Ca de marmură un înger, în mijlocul domei nalte,
                        Pe un catafalc depusă, un popor ar plânge-ncalte
                        După sufletu-unui înger, după sfânta cea frumoasă.
 
                        Ea? de se va surpa moartă într-o noapte de beţie
                        Prin ciocnirea de păhare şi prin danţuri desfrânate,
                        Care par atât de veseli – şi-s atât de desperate!
                        De-a muri, nici chiar în moarte linişte nu va să-i fie.
 
                        Nu – nici maiestatea morţii nu sfinţeşte pe sărac.
                        Poate că scheletul, care a purtat astă-avuţie
                        De frumseţe şi durere… preparat d-anatomie
                        Va face-un pedant dintr-însul. Şi în urmă într-un sac
 
                        Va fi aruncat în groapa cea comună. O scânteie,
                        De a căreia viaţă n-a întrebat în lume nime!
                        Şi sunt milioane de-oameni, cari-n trista omenime
                        Au mai tot aceeaşi soartă. Ce de plâns, ce trist-idee!
 
                        Semănaţi cu toate astea… e aceeaşi faţă blândă,
                        Ochii negri sunt aceeaşi, părul, braţul şi statura…
                        E un joc, o ironie, ce-ntâmplarea şi natura
                        A creat… sau este o noimă în ăst doliu, mai profundă?
 
                        Cine ştii de nu ţi-i soră… Dacă-n nopţi de rătăcire
                        Însuşi tatăl tău călcat-a peste pragul depravării
                        Şi-un moment obscur născut-a astă fiică a durerii
                        Ce răspundere are-n lume aşa-numita fericire.
 
                        Poate că prin sânge este mai aproape de-al tău sânge
                        Decât orice om în lume… Şi când cugeţi că-ntâmplarea
                        Lesne-ar fi putut pe tine să te nască-n depravare
                        Şi pe ea-n leagăn de aur… sufletu-n tine se strânge.
