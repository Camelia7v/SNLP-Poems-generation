                        Dacă te-am rugat vreodată, suflete, să spui, să spui,
                        Ai tăcut! Ai fost eroul îmbrăcat cu scut şi zale,
                        Eu am fost sărmanul cui.
                        Palmele spre rugă-ntinse îi sunt toată arma lui:
                        Herostrat ce-ncrede crimei faima biruinţei sale!
 
                        Iar când te-am rugat odată, inimă, să taci, să taci,
                        Ai vorbit! Mai lesne-ai smulge un stejar ce însuşi este
                        Codru-ntreg între copaci,
                        Decât cum ai fost tu gata trista jertfă să mi-o faci!
                        Că sunt inimi şi de ceară, asta nu-i numai poveste!
 
                        Acum ce? Plângând te vaieţi că eşti pustiit de tot,
                        Suflete! şi ţipi de groază, inimă, n strivirea sorţii.
                        În zadar v-am fost pilot:
                        Inima un rob nevolnic, sufletul stăpân despot
                        Doi nevrednici, nu de viaţă, ci de sfânta pace-a morţii!
