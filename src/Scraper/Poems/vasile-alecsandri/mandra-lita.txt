                        Frunză verde alunică,
                        Am avut o mândră mică
                        Ş-am lăsat-o să mai crească,
                        Minte-n cap să dobândească.
                        Dar de când o am lăsat,
                        A crescut, s-a măritat,
                        Vai de mine! ce păcat!
                        Mi-ar fi, nu mi-ar fi bănat
                        Dacă s-ar fi măritat
                        De-aici al treilea sat,
                        Dar ea s-a făcut mireasă
                        De la noi a treia casă.
                        Ies afară, o zăresc
                        Şi de zile mă sfârşesc.
                        Intru-n casă, o aud
                        Şi m-apucă dorul crud.
                        Vai! mămucă iubitoare,
                        Inimioara rău mă doare,
                        Şi tu nu-mi dai vindecare,
                        Ci-mi tot zici că lumea-i mare
                        Şi că-n lume-s fete multe
                        Care-ar vrea să mă asculte
                        Şi să facă tot ce vreau
                        Ca s-aline dorul meu.
                        Ah! mămucă, draga mea!
                        Nu pricepi tu ce aş vrea!
                        Eşti bătrână şi nu crezi.
                        Lumea-i largă şi nu vezi
                        Că din sută şi din mie
                        Numai una-mi place mie.
                        Ceru-i mare, stele-s multe,
                        Şi mai mari şi mai mărunte,
                        Dar cât sunt de luminoase
                        Nu-s ca Liţa de frumoase!
 
