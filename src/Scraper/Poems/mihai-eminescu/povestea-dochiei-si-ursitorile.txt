                        Creşte iarba, mări, iară,
                        Bătută de vânt de vară
                        Unde mi-i pădurea rară.
                        Dar în iarba cea frumoasă
                        N-a intrat vreodată coasă
                        Unde mi-i pădurea deasă.
                        De desişul din pădure
                        Nu s-atinse vro secure.
                        Cât de naltu-i, cât de mare,
                        Nicăieri nu vezi cărare,
                        De şi-ar pierde urmele
                        Ciobănaşi cu turmele.
                        La temei de codri deşi
                        Nu-i cărare ca să ieşi,
                        Ci-i rarişte de brazi
                        Şi un ochi voios de iaz
                        Şi doi tei ca nişte fraţi,
                        La tulpină depărtaţi,
                        La vârfuri amestecaţi.
                        Iar la umbra celor tei
                        Mi s-arată un bordei,
                        Frunza cade de pe ei
                        Scuturată, resfirată,
                        Pe cărare aruncată.
                        Iar pe prispă, singurea,
                        Văduvioară tinerea,
                        C-un picior îmi legăna
                        Copilaş înfăşăţel,
                        Ce îi râde frumuşel.
                        Şi cum codrul se frământă,
                        Ea îşi cântă, ea-şi descântă,
                        Legănând dintr-un picior
                        Îi zicea încetişor:
                        – Nani, nani, puişor,
                        Nani, nani, copilaş,
                        O poveste spune-ţi-aş,
                        O poveste drăgălaşă,
                        Ca să-mi creşti voinic în faşă.
                        Tată-meu era cioban,
                        Câte clipe-s într-un an
                        Tot atâţia baci avea,
                        Cu mii turme-alăturea,
                        Turme mii de mieluşele,
                        Ciobănaşii după ele,
                        Turme mândre şi de oi,
                        Ciobănaşii dinapoi
                        Cu fluiere şi cimpoi,
                        Mai avea de mă pricepi,
                        Herghelii de cai sirepi,
                        Ce ca vijeliile
                        Îi împleau câmpiile,
                        Îi păşteau moşiile,
                        Şi de-a lungul râurilor
                        S-aşterneau pustiurilor,
                        Şi în valurile ierbii
                        Păşteau ciutele şi cerbii,
                        Şi prin munţi pierduţi în nouri
                        Avea cârduri mari de bouri,
                        Ş-avea munţi, ş-avea păduri,
                        Şi cetăţi cu-ntărituri,
                        Ş-avea sate mii de mii
                        Presărate pe câmpii,
                        Ş-avea sate mari şi mici,
                        Pline toate de voinici.
                        Ce mai freamăt, ce mai zbucium
                        Când, sunând voios din bucium,
                        Chema ţara la hotare,
                        De-alergau cu mic cu mare,
                        De curgeau ca râurile
                        Şi-nnegrea pustiurile.
                        Amar mie, într-un suspin
                        Lacrimile vale-mi vin,
                        Cu năframa de le şterg,
                        Ele tot mai tare merg.
                        Şi frumoasă mai eram,
                        Cum n-a mai fost neam de neam.
                        De-aur mi-erau pletele
                        Şi le-mpleteau fetele,
                        Rumenă ca un bujor,
                        Eram dragă tuturor.
                        Au venit, mări, au venit
                        Împăraţi din Răsărit
                        Să mă ceară în peţit,
                        Dar s-au dus cum au sosit.
                        Veneau crai şi veneau soli
                        Învăţaţi în multe şcoli,
                        Cu cuvinte aşezate
                        Mă cerură cu dreptate.
 
                        „Bună vreme, baci bătrân,
                        Împăratul nost’ stăpân
                        Ne-au trimis a întreba
                        De măriţi fata ori ba.”
                        El răspunde-atunci cinstit:
                        „Dragi voinici, bine-aţi venit,
                        Dragu mi-e să v-ospătez,
                        Cu voi să mă desfătez,
                        Dar oricât m-aţi întrebat,
                        Fată n-am de măritat.”
                        Da-mpăratul din Apus
                        Au venit şi nu s-au dus,
                        Două vorbe că mi-au spus,
                        Inima că mi-au supus.
                        Era mândru şi-narmat,
                        Un oştean împlătoşat,
                        Era mândru şi voinic,
                        N-avea grijă de nimic.
                        El înalt şi eu înaltă,
                        Ne sta bine laolaltă,
                        Potriviţi cu de prisos,
                        Eu frumoasă, el frumos,
                        Amar mie-ntr-un suspin
                        Lacrimile vale-mi vin,
                        Cu năframa de le şterg,
                        Ele tot mai tare merg.
                        Auzit-au d-auzit
                        Peţitori din răsărit
                        Că eu stau să mă mărit,
                        Iară cum m-am măritat,
                        Multe neamuri s-au sculat,
                        Casa doar ne-o vor strica
                        Şi pe noi ne-or depărta;
                        Mii de limbi curgeau în râuri,
                        Răsărite din pustiuri,
                        Şi veneau adunături,
                        Răsărite din păduri,
                        Mai călări şi mai pe jos,
                        Tot veneau în nour gros,
                        Veneau roiuri, veneau turmă
                        Şi lăsau pustiu-n urmă,
                        Veneau turmă, veneau vale
                        Şi surpau cetăţi în cale;
                        Geaba omul meu da piept,
                        L-împingeau tot îndărăt.
                        I-au înfrânt oştirile,
                        I-au răpit măririle,
                        Pustiit-au ţările,
                        I-au luat averile,
                        I-a înnegritu-i soarele,
                        I-au robit popoarele.
                        Eu în codrul cel pustiu
                        Rătăcind, într-un târziu,
                        Am aflat din limbi străine
                        Că bărbatul nu-mi mai vine,
                        Am aflat dinspre apus
                        Că bărbatul mi s-au dus,
                        S-a dus cale neînturnată,
                        De toţi oamenii urmată.
                        Am aflat din răsărit
                        Că bărbatul mi-au murit,
                        Şi-au murit şi mi-l bocea,
                        Lumea-ntreagă îl plângea.
                        Plâns-au toate schiturile,
                        Toate răsăriturile
                        Şi apusurile toate,
                        Şi noroade, limbi şi gloate,
                        Miazănoapte, miazăzi
                        Nu-l mai putură trezi.
                        Plâns-au marea pe-ai ei regi,
                        Pe-mpăraţii lumii-ntregi,
                        Ş-o furtună se lăsă
                        Ce pământul l-înecă.
                        Miazănoapte şi apus
                        Neamuri mii pe cale-au pus,
                        Roiuri mari şi prădătoare,
                        A străinelor popoare,
                        Ce curgeau, mări, curgeau,
                        Capăt nici nu mai aveau,
                        Ca să puie moştenire
                        Pe sărmana omenire.
                        Când gândesc l-aşa dureri,
                        Pare-mi-se c-au fost ieri,
                        Când gândesc l-ai mei ciobani,
                        Pare-mi-se mii de ani…
                        Iară când am auzit
                        Că bărbatul mi-au murit,
                        Teiu-acesta am sădit,
                        Creşte teiul şi-nfloreşte
                        Şi viaţa mi-o umbreşte.
                        Şi în umbră-i cum trăiesc,
                        Eu nu mai îmbătrânesc.
                        Dragul mamei copilaş,
                        Multe-n lume spune-ţi-aş,
                        Dar mă tem să nu mă laşi,
                        Ci mai dormi, mări, un pic
                        Că eşti crud de ani şi mic,
                        Dormi la umbră, dormi în pace,
                        Că mama ţie ţi-a face,
                        Sub cel tei bătut de vânt,
                        Pătişorul la pământ;
                        Multe-s rămurelele,
                        Tot or bate stelele,
                        Iară luna va străbate
                        Dulcea ta singurătate,
                        Iar când vântul v-aromi,
                        Mândru mi te-a adormi,
                        Şi când vântul va sufla,
                        Teiul se va legăna,
                        Florile-şi va scutura.
                        Iarăşi te vei deştepta
                        Sub rotirea norilor,
                        În căderea florilor,
                        Sub lucirea stelelor
                        Şi la jocul ielelor.
                        Sub frunza stejarilor
                        La glasul izvoarelor.
 
                        Unde-i crucea de la căi
                        – Nu mai plânge, măi –
                        Cresc ca fraţii doi molizi
                        – Râzi, puiule, râzi –
                        Unde-s păsări în copaci
                        – Taci, puiule, taci –
                        S-adun fete şi flăcăi
                        – Dormi, puiule, hăi! –
 
                        Şi cum cântă, cum suspină,
                        Glasul codrului o-ngână,
                        Şi cum doina-şi tragănă
                        Teiul mi se leagănă,
                        Adormind-o florile
                        Şi privighetorile.
                        Sună dulce, o auzi-ici,
                        Începutul unei muzici
                        Triste şi aeriene
                        Ca sunarea din organe.
                        Mum-adoarme, pruncul râde,
                        Teiul vechi i se deschide.
                        Ies trei zâne ca pe-o poartă,
                        Câte-o stea în frunte poartă,
                        Ele-s urzitorile,
                        Luminând ca zorile,
                        Mâini uşoare, glasuri slabe,
                        Pietre scumpe-n mii de boabe
                        Le încarcă cu podoabe,
                        Şi prin frunze străvezie
                        A lor glezne argintie
                        Mai nu calcă pe pământ
                        Când se leagănă de vânt,
                        Când uşor de mâni se prind,
                        Trag un danţ şi mi-l întind,
                        Leagănul încunjurând
                        Şi din gură-ncet cântând.
                        Una-i zice: – Drag băiat,
                        Să fii mare împărat,
                        Căci aşa fel ţi-a fost dat.
 
                        Alta-i zice: – Să fii tare
                        Fără de asemănare,
                        Cum nu e viteaz sub soare.
                        Zise-a treia: – Fii cuminte
                        În purtare şi cuvinte,
                        Şi isteţ să fii cu duhul,
                        Cum e luna şi văzduhul.
                        – Ah, mai staţi, mai staţi o clipă,
                        Nu-i daţi daruri ce în pripă
                        Sunt supuse la risipă;
                        Daruri ce le daţi multora
                        Daţi-le ş-acum altora,
                        Ci deasupra tuturora
                        Dăruiţi-i lui ceva
                        Ce în lume nimenea
                        N-a avut, nici n-o avea.
                        Zâna-a treia stă pe loc,
                        Ochii ei sunt plini de foc
                        Şi la mumă se uita
                        Şi astfel îi cuvânta:
                        – Dochie, drăguţa mea,
                        Ştii tu ce-ai cerut, ori ba?
                        Nici o ştii, nici o vei şti,
                        Şi eu tot voi împlini.
                        Zâna pe copil se pleacă,
                        Ochi-n lacrimi i se-neacă
                        Şi ea zice-încetişor:
 
                        – Nani, puişor,
                        Cerul, când o să te scoli,
                        Ţi-o trimite soli,
                        Căci ţi-e dat acum de soartă
                        Viaţă fără moarte
                        Şi ţi-e dată tinereţe
                        Fără bătrâneţe.
 
                        Un cuvânt măcar să nu zici,
                        E sfârşitul unei muzici
                        Blânde şi aeriene
                        Ca sunarea din organe.
                        Muma doarme-n ciritei,
                        Intră zânele în tei,
                        Muma doarme, pruncul râde,
                        Teiul vechi se reînchide,
                        Iară pruncul şi cu muma
                        Faţă-n faţă dorm acuma,
                        Şi, cum dorm cu ochiu-închis,
                        Au visat acelaşi vis.
