                        Fericit va fi cine va lua copiii
                        lor din faşă şi va zdrobi capul
                        lor de pietrele drumului
                        (Psalm 123)
 
                        Tu te plângi că milă nu-i?
                        Mai aştepţi tu mila lui?
                        Haina el ţi-o ia din cui,
                        Pâinea de pe masă.
                        Casa ta, şi ei stăpâni!
                        Prindeţi ce vă cade-n mâni,
                        Şi-i loviţi la mir, români,
                        Că-i la voi acasă.
 
                        Numai temniţe ne-au zidit,
                        Numai lanţuri au gătit,
                        Numai cuie-au făurit,
                        Cruci de schingiuire:
                        Dar, pe moşi şi pe nepoţi,
                        Şi pe iad, pe dracii toţi,
                        Nu mai vrem să fim iloţi,
                        Nu vrem umilire!
 
                        Noi ne-am plâns şi-am plâns de-ajuns,
                        Ne-au bătut, şi ne-am ascuns;
                        Ne-au scuipat, şi n-am răspuns –
                        Am crezut în soartă.
                        Noi murim de mii de ori:
                        Şi e laş aşa să mori!
                        Sus, români! Suntem datori
                        Numai cu o moarte
 
                        Prigoniţi de soartă noi?
                        Slabi şi de virtute goi?
                        Laşi copii din taţi eroi?
                        E minţit cuvântul!
                        Azi ne prigonesc acei
                        Cari ne cred tăcând la ei
                        Că privim tăcând la ei
                        Cum ne-nchid mormântul.
 
                        Staţi cu mâna-n sân, flăcăi?
                        N-auziţi plângând prin văi?
                        Ceru-i roşu de văpăi
                        Şi se umflă vadul:
                        Dumnezeu ni-e într-ajutor!
                        Dacă şi el e de-ai lor,
                        Nu-l mai vrem ocrotitor:
                        Ne-nfrăţim cu iadul.
