                        Viaţa mea fu ziuă şi ceru-mi un senin,
                        Speranţa, steaua de-aur mie-mi lucea în sân
                        Până ce-ntr-al meu suflet deodat-ai apărut –
                        O, îngere căzut!
 
                        Şi două stele negre luciră-n negru foc
                        Pe cerul vieţii mele; – iar geniul-noroc
                        Mă lasă-n lume singur, dispare în abis
                        De nour şi de vis.
 
                        O rază din privire-ţi viaţa mi-a-nnegrit,
                        Din sânul meu speranţa divină a fugit;
                        Norocul şi-a stins steaua… De m-ai iubi măcar –
                        O, înger de amar!
 
                        Dar nu!… Din lumea-mi neagră tu zbori în calea ta;
                        Sub pasul tău pe-arenă de aur vei călca
                        Când eu pierdut în noapte-mi nimic nu mai sperez,
                        Ci vecinic te visez.
