                        În zugrăveala-nvechită,
                        El, searbăd; ea, cu ruje-aprinse,
                        Biserica de ei clădită
                        O ţin cu degete întinse.
 
                        Năluci din vechiul timp desprinse,
                        Ştiu viaţa lor că e sfârşită
                        În zugrăveala învechită,
                        El, searbăd; ea, cu ruje-aprinse.
 
                        Şi nu-şi blesteamă-a lor ursită…
                        Dar orice candeli când văd stinse,
                        Şi sfânta slujbă părăsită,
                        Ei plâng cu lacrimi neînvinse
                        În zugrăveala învechită.
