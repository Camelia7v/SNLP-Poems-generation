                        Eu mi-am făcut un cântec
                        Stând singură-n iatac
                        Eu mi-am făcut un cântec,
                        Şi n-aş fi vrut să-l fac.
                        Dar fusul e de vină
                        Că se-nvârtea mereu,
                        Şi ce-mi cânta înainte
                        Cântam pe urmă eu.
 
                        De-atunci îl cânt întruna
                        Că-mi vine-aşa nevrând;
                        De-aş face orice-aş face,
                        Nu pot să-l scot din gând.
                        Îl cânt torcând la vatră
                        Şi-l cânt mergând pe drum
                        Şi nu pricep ce-i asta,
                        Şi nu ştiu, biata, cum?
 
                        Adese stând la cină
                        Simt lacrimile des,
                        Nu pot mânca de lacrimi
                        Şi trebuie să ies
                        Afară-n vânt, afară,
                        Că-mi arde capul tot,
                        Şi-ngrop în palme capul
                        Şi-mi cânt amarul tot.
 
                        Am stat la roata morii,
                        Şi roata umblă des,
                        Şi roata morii cântă
                        Cuvinte cu-nţeles.
                        Ea cântă înainte;
                        Cânt şi eu după ea
                        Moraru-şi face cruce
                        Privind în urma mea.
 
                        Şi-am mers pe malul apei,
                        În valuri să-mi îngrop
                        Şi cântecul, şi-amarul
                        Dar a-nceput un plop
                        Să cânte, şi toţi plopii
                        Cântau duios în vânt,
                        Şi m-am trezit deodată
                        Că plâng şi eu şi cânt!
 
                        Şi-am mers pe lunci, dar jalnic,
                        D-a lungul peste lunci,
                        Cum plâng şi cântă toate!
                        Şi-n crâng m-am dus atunci
                        Nu-i loc mai bun pe lume
                        De plâns decât în crâng!
                        Ah, toate plâng, şi satul
                        Se miră că eu plâng!
 
                        Dar fusul e de vină,
                        Că se-nvârtea mereu,
                        Şi el cânta un cântec,
                        Şi-l ştiu de-atunci şi eu!
                        Şi-ncet ce trece viaţa
                        Când n-ai nici un noroc
                        Mai iute dac-ar trece,
                        De-ar sta mai bine-n loc!
 
                        De-ar sta pe loc mai bine!
                        Ori loc eu să-mi găsesc
                        Să pot să plâng cu hohot
                        Nici asta nu-ndrăznesc!
                        Că mama mă tot ceartă
                        Şi tata-i supărat,
                        Şi-n ochii mei se uită
                        Toţi oamenii din sat.
 
                        Ah, seara, numai seara,
                        Mă simt la largul meu,
                        Că-ngrop în perne capul
                        Şi, până-n zori mereu,
                        Tot plâng ca o nebună
                        Şi perna-n braţe o strâng,
                        Şi plâng, că nu mă vede
                        Măicuţa-mea că plâng.
