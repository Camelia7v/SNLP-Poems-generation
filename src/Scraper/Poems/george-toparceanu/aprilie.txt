                        Baloane mari de spumă albă prin grădini
                        (Şi zarzărul, şi vişinul, şi perii)
                        Stau gata să se-nalţe din tulpini
                        Spre cerul primăverii…
 
                        Caisul nostru s-a gătit la poartă
                        Cu panglici albe, ca-n tablouri vechi,
                        Şi cu zulufi de floare la urechi,
                        Cum astăzi nicăieri nu se mai poartă.
 
                        Pe strada mare,
                        Ies flori înalte la plimbare
                        În rochii de sezon, uşoare,
                        Cu toate că-i o vreme aşa de schimbătoare.
 
                        Ah, fetele – şi mai ales cucoanele –
                        Când vine primăvara
                        Sunt dulci şi colorate ca bomboanele!
 
                        Pe cea care-a trecut o cheamă Clara,
                        Fiindcă are
                        Ochi albaştri tare,
                        Şi gura ei cu rouge ca de coral
                        Surâde vertical…
 
                        Un mic vârtej, copil al Nefiinţei,
                        De-a curmezişul străzii rătăcit,
                        Nebun în jurul lui s-a răsucit
                        Să-şi prindă coada galbenă cu dinţii.
                        Departe, în azurul dintre nori,
                        S-arată bifurcat pe cer
                        Un şir subţire de cocori,
                        O escadrilă de pe vremea lui Homer…
