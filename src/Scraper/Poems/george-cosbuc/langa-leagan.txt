                        Dormi acum, odorul mamei,
                        Dormi că eşti pe prag,
                        Strânse-n aripa năframei
                        Flori de rug ţi-am pus, din vale
                        Roşii strămături de bete,
                        Să fii drag aşa la fete,
                        Cum eşti drag măicuţei tale,
                        Dragul mamei, drag.
 
                        Ieri pe când cântau cocoşii,
                        Peste piept ţi-am pus
                        La cămaşă panglici roşii,
                        De deochi, ca el să piară
                        Unde spaime-l înspăimântă
                        Şi cocoşii-n zori nu-i cântă
                        Să rămâi curat, ca faţa
                        Soarelui de sus.
 
                        Dormi în pace şi te scoală
                        Tânăr plugărel!
                        Azi prin somn mi-ai râs în poală
                        Şi te-am dus plângând sub cruce.
                        Maica Domnului când vine
                        Pune-o mână peste tine,
                        Măr de aur ea-ţi aduce
                        Să te joci cu el.
 
                        Nouă luni în zori, pe rouă,
                        Tot ţi-am descântat,
                        Joi curate, alte nouă
                        Să ai inimă curată
                        Şi să fii păzit de ele,
                        Şapte stele, logostele
                        Fie-ţi scrise-n cer şi-o fată
                        Mândră de-mpărat.
 
                        M-am rugat de ursitoare
                        Pentru capul tău,
                        S-odrăsleşti, ca rupt din soare,
                        Toată lumea să te placă;
                        Dar nici fapt şi pus-din-ură,
                        Nici un fel de-aruncătură,
                        Nici un farmec să nu-ţi facă
                        Nici un rău.
 
                        Dormi, plugarul meu, în pace,
                        Scumpul meu odor!
                        Mare-al mamei, te vei face;
                        Să te văd cu noi la masă,
                        Şi-alergând cu drag pe luncă
                        După tatăl tău la muncă,
                        Tânăr voinicel, prin casă
                        Mamei de-ajutor!
                        Uite-l ici şi-ntr-altă parte,
                        Ochii-n cap îi fug;
                        Îl trimiţi şi-i şi departe
                        S-aduci poala cu surcele.
                        Ş-aduci apa cu cofiţa,
                        Tatei să-i deschizi portiţa
                        Când se-ntoarce, frânt de trudă
                        Seara de la plug!
 
                        O, de te-aş vedea eu mare,
                        Să mă duc şi eu
                        La amiază cu demâncare
                        Unde-ţi fi, la plug, la coasă!
                        Să-mi ochesc atunci la horă
                        Dintre-atâtea fete-o noră
                        Dormi şi creşti, şi fă-te mare
                        Plugăraşul meu!
