                        Un colţ întreg de lume s-a fost înspăimântat
                        De spada şi curajul lui Tabără-mpărat,
                        Domn mare şi puternic din ţara cu nenorii.
                        El trece-n şir de taberi cum trec secerătorii
                        Prin holdele răscoapte; cu braţul său robust
                        Deschide-o cale lată pe unde-i drum îngust
                        Şi zboară furtunatec prin rândurile dese
                        Şi-n veci cu biruinţă din grele taberi iese.
                        Deci dusu-mi-s-a veste prin lume şi prin ţări
                        Şi s-a pierdut în umbră de-albastre îndepărtări
                        Că, de-ai cerca prin lume de-a lungul şi de-a latul,
                        Voinic nu poţi să afli ca Tabără-mpăratul!
                        Dar totodată veste şi vorbă s-a pornit,
                        Că Tabără-i om dosnic şi-i trist necontenit
                        Şi cât e ziua dânsul cu nimeni nu vorbeşte,
                        Cât parcă ceva-l doare şi nu ştiu ce-i lipseşte;
                        Că-i tot mereu pe gânduri şi-i vecinic supărat.
                        Dar pentru ce? De-aceea, că bietul împărat
                        Avea trei fii războinici, ca nimeni pe sub stele,
                        Frumoşi în zi de pace şi tari în zile grele
                        Şi demni de-un tată, care e demn de-ai săi feciori:
                        Era Voinic-Zorilă, copil născut în zori,
                        Braţ greu la bătălie şi trăsnet la izbândă;
                        Era mezinul Grangur, om bun, inimă blândă
                        Milos; şi era fiul din urmă Trandafir,
                        Frumos ca o poveste, isteţ ca un Arghir!
                        Aşa erau feciorii: iar Tabără-mpăratul
                        Din inimă iubindu-i pe unul ca pe altul,
                        Sta-n cumpănă şi-n gânduri şi mult îmi chibzuia
                        Şi mult îşi bătea capul, căci dânsul nu ştia
                        La care dintre principi să lase-mpărăţia?
                        Din ei care-i mai vrednic? În care-i vitejia
                        Mai mult înoţălită? Un suflet creştinesc,
                        Menit pentru mărirea de tron împărătesc,
                        Şi-o inimă domoală în care fiu trăieşte?
                        O minte mai vicleană pe care-l fericeşte?
                        Din ei care-i mai vrednic? Iubindu-i pe tustrei,
                        El nu putea s-aleagă pe nici unul din ei,
                        Iar neputând s-aleagă, era tot trist, sărmanul,
                        Şi tot pe gânduri grele cu lunile şi anul!
                        Dar iată, veste mare prin lumi s-a strecurat,
                        Că-n Meştera-Cetate, la Craiu-încetinat,
                        Vorbesc stelele noaptea cu florile-n grădină
                        Şi forul şi-l dezmiardă pe-un fir de răcoină
                        Pe-un snop de vâzdogele, pe-o creangă de bujor:
                        Căci are craiul fată frumoasă ca un dor
                        Din zile cu speranţă, cu-obraji ca trandafirii
                        Şi-aşa de drăgălaşă ca patima iubirii!
                        Ea poartă haină-albastră şi poartă păr de aur
                        Şi-i albă ca zăpada din zilele lui faur,
                        Şi-o fată mai plăcută, prin şapte ţări crăieşti,
                        Ca dalba Viorică nu-i modru să-ntâlneşti!
                        Ea şede-ntr-o fereastră-n a turnului zăbrele,
                        Purtând pe cap cunună de-albastre viorele
                        Şi-aşa mi s-a prins fata, şi-aşa mi s-a jurat,
                        Că dintre toţi voinicii primi-va de bărbat,
                        Pe-acel ce va fi-n stare
                        S-ajungă la fereastra zăbrelei, din călare,
                        Luându-i de pe frunte cununa cea de flori!
                        Şi-ndarn mi se-ncercară vitejii peţitori,
                        Căci nici unul nu poate să facă vitejie,
                        Să capete pe fata crăiască de soţie!
                        Pe loc ce vestea fetei lui Crai-Încetinat
                        Ajunse până la curtea lui Tabără-mpărat,
                        Acesta prinde suflet şi iar înveseleşte,
                        Şi plin de bucurie feciorilor vorbeşte:
                        O, dragii tatii! Astăzi eu-s vesel mult, căci eu
                        Voi şti din voi pe care să-l las în locul meu!
                        Grăbiţi tustrei la Craiul din Meştera-Cetate
                        Şi-acel ce-aduce fata, acela va domni!
                        Aşa vorbi-mpăratul şi dulce-apoi zâmbi.
                        Atunci Voinic-Zorilă ieşind merge la staur;
                        Alege-un roib sălbatic, cu frânele de aur
                        Şi-ncalecă şi pleacă, se duce fulgerat
                        Cu gândul să-mi alerge la Craiu-Încetinat
                        Şi-acolo să câştige pe fată de soţie:
                        Pe fată de-o câştigă, câştigă o împărăţie!
                        S-a dus, s-a dus voinicul, pierdut în negre zări,
                        Lăsând în urmă-i dungă de-albastre îndepărtări
                        Şi nori de praf; şi mers-a trei luni şi jumătate
                        Şi-n urmă el ajunse la Meştera-Cetate,
                        Cu turnul de mărgele şi-n jur cu bărbănoc.
                        La capătul cetăţii, Zorilă stă pe loc
                        Şi caută-n jur, căci roibul cu spaimă sforăieşte
                        Şi azvârle din copite şi-n laturi se izbeşte,
                        Pe cale mai departe nu pleacă nicidecum.
 
                        Descalecă Voinicul şi vede lângă drum
                        Pe-o babă răzimată de cârja-i noduroasă,
                        Cu ochi intraţi sub frunte, cu trup p-a cărui oase
                        Topitu-s-a fost carnea de ani şi de necaz.
                        Zorilă, cât ce-o vede, întoarce-al său obraz
                        Şi scuipă-n sân cu scârbă, iar baba zice: Bine,
                        Dar pentru ce te tulburi şi te fereşti de mine?
                        Căci măcar eu-s bătrână, dar sfatul mi-e frumos;
                        Pe mulţi viteji cu sfatul din pacoste i-am scos
                        Şi poate-acum şi ţie vrun sfat să-ţi dau! Răspunde,
                        Din care parte-a lumii grăbeşti şi până unde?
                        Voinic-Zorilă însă n-ascultă al ei cuvânt,
                        Ci-ncalecă şi-aleargă precum aleargă-n vânt
                        O frunză; roibul tânăr de spaimă beat aleargă,
                        Lăsând un nor de aburi pe narea sa cea largă
                        Şi nu s-opreşte până la poartă, la palat.
                        Pe loc înalţii sfetnici şi domni s-au adunat
                        Să vadă pe voinicul venit din depărtare,
                        De cumva-i dânsul vrednic de fapte mari şi-n stare
                        Să facă-o vitejie, precum nu s-a mai dat.
                        A doua zi voinicul norocul şi-a încercat:
                        Copila sta-n fereastră, frumoasă cum e luna,
                        Pe buze purtând zâmbet, pe cap purtând cununa
                        De flori; fălos Zorilă împintenă-al său cal
                        Şi-aleargă, dar deodată grăbitul animal
                        Se-mpiedică şi cade şi trei picioare-şi frânge,
                        Iar domnu-i se răstoarnă cu trupul plin de sânge.
                        Pe loc craiul se duce la el; l-a ridicat
                        Şi dusu-l-a în palută; Zorilă ruşinat
                        N-aşteaptă zorii zilei; în miez de noapte lasă
                        Ăst loc fără norocuri şi trist întoarnă-acasă.
                        Şi Tabără-i vorbeşte: Ispravă nu-i nimic?
                        Degeaba tu, Zorilă, porţi nume de voinic!
                        Acuma Grangur iese, la staule grăbeşte
                        Şi-alege un şoim, a cărui copită străluceşte
                        De-argintul din potcoavă; apoi blândul fecior
                        Încalecă şi pleacă cu gânduri şi cu dor
                        Să capete pe fata crăiască de soţie:
                        Pe fată de-o câştigă, câştigă o împărăţie!
                        Trecut-a munţi şi dealuri şi culmi a străbătut,
                        Prin şapte ţări de-a rândul, ca vântul a trecut
                        Şi-a mers şi zi şi noapte prin ţări nenumărate
                        Şi-n urmă el ajunse la Meştera-Cetate
                        Cu turnul de mărgele şi-n jur cu bărbănoc
                        La capătul Cetăţii fugarul stă pe loc
                        Şi sforăie şi bate în ţărnă cu piciorul
                        Şi nu mai vrea să plece. Descalecă feciorul
                        Şi-n jur priveşte: vede o babă, care sta
                        De cârje răzimată şi care-apoi era
                        Mai slabă decât moartea cu faţa schimosită,
                        Cu mâini ca reschitoarea şi-aşa de mult urâtă,
                        Încât de groază Grangur privirea şi-a înturnat;
                        Iar baba înhoalbă ochii şi-i zice aşezat:
                        De ce te tulburi oare şi te fereşti de mine,
                        Căci eu din moarte scos-am pe mulţi viteji ca tine
                        Şi-am fost sfătuitoare la multe vitejii…
                        Dar unde mergi, copile? din care ţară vii?
                        Ci Grangur nu răspunde. Încalecă şi pleacă
                        Şi-aleargă încât în fugă nici vânt să nu-l întreacă;
                        Fugarul, plin de spaimă, se duce ca turbat
                        Şi nu s-opreşte până la poartă, la palat.
                        Îndată prin Cetate cuvântul se lăţeşte
                        Că alt voinic venit-a din lume şi voieşte
                        Să ia cununa fetei lui Craiu-Încetinat.
                        A doua zi toţi domnii din curţi s-au adunat;
                        Copila stă-n fereastră, frumoasă cum e luna
                        Purtând surâs pe buze, pe cap purtând cununa
                        De flori; voinicul Grangur e-n şea, şi plin de foc
                        Aleargă roibul tânăr săltând, dar la un loc
                        Se-mpiedică fugarul grăbit şi gâtu-şi frânge
                        Iar Grangur se răstoarnă cu trupul plin de sânge.
                        Îndată sărind craiul, de jos l-a ridicat
                        Şi dusu-l-a în palută, dar Grangur ruşinat
                        N-aşteaptă zorii zilei, nu-i trebuie mireasă:
                        În cap de noapte pleacă pe neştiute-acasă.
                        Şi Tabără-i vorbeşte: Nimic? ştiut-am eu,
                        Că nici tu nu eşti vrednic să fii copilul meu!
                        Atunci Trandafir plânge şi din palută iese,
                        La staule grăbit-a şi dintre cai alese
                        Pe cel cu şea de-aramă; încalecă pe el
                        Şi pleacă şi se duce şi zboară rândunel
                        Şi lasă-n urmă codrii şi munţi în urmă lasă
                        Şi-aleargă, cum aleargă dorinţa ce-l apasă,
                        S-ajungă mai degrabă la Craiu-Încetinat
                        S-arate că la-nvingeri de mult el s-a dedat,
                        Să capete pe fata crăiască de soţie:
                        Pe fată de-o câştigă, câştigă-o împărăţie!
                        Şi mers-a crăişorul cu gândul ce şi-a pus
                        Ţări multe şi străine; o lună s-a tot dus
                        Prin locuri fără nume, pe căi nemaicălcate
                        Şi-n urmă el ajunse la Meştera-Cetate,
                        Cu turnul de mărgele şi-n jur cu bărbănoc.
                        La capătul Cetăţii fugarul stă pe loc
                        Şi sforăie cu spaimă şi coama şi-o zbârleşte.
                        Descalecă voinicul şi lângă drum zăreşte
                        Pe baba cea urâtă, pe care mi-o întâlniră
                        Şi fraţii săi. O vede voinicul Trandafir,
                        Ci nu-şi întoarce faţa, nu face semn cu mâna
                        Să-i piară din vedere. Atunci a zis bătrâna:
                        O, scumpe Trandafire! de vrei să biruieşti,
                        Întoarnă-acasă iară la curţi împărăteşti
                        Şi-ţi ia un cal mai harnic, ia-ţi cal mai în putere!
                        Întoarnă acasă, întoarnă la tatăl tău şi cere
                        Vestitul Cal-din-Spumă cu păr întraurit,
                        Căci e năzdrăvan calul şi-i roib nedumerit.
                        El singurul pe lume e calul care-aleargă
                        Prin nori şi prin văzduhuri şi bate lumea largă
                        De-a lungul şi de-a latul pe ţară şi pe mări;
                        El zvârle foc pe gură şi flacără pe nări
                        Şi poate să vorbească cu stele şi fortune!
                        Încalecă pe dânsul, căci dânsul îţi va spune
                        Prin vorbe tot aceea ce nu-ţi pot spune eu!
                        Atunci încet se lasă prin aer un nor greu
                        Şi-acopere pe babă; iar Trandafir s-aruncă
                        Pe calul său şi trece un deal, un şes, o luncă
                        Şi tot mereu se duce pe drum îndelungat
                        Şi-ajunge iar în ţara lui Tabără-mpărat.
                        A râs Voinic-Zorilă şi Grangur încă râs-a
                        Când l-au văzut în curte, iar împăratul zis-a:
                        şi tu te-ntorci acasă cu braţul gol? Mă mir!
                        Atunci în genunchi cade viteazul Trandafir:
                        Întorc, ci iar m-oi duce, căci nu doresc nimica,
                        Decât să-nving, părinte, pe dalba Viorică,
                        Bujor de primăvară, cu ochi de brebenei;
                        S-arăt că eu-s pe lume mai mult ca fraţii mei!
                        Dar n-am un cal de seamă, precum aş vrea să fie;
                        Oh, dă-mi, înalte tată, un cal năzdrăvan mie,
                        Dă-mi Cal-Vestit-din-Spumă, cu păr întraurit!
                        Atunci Tabără plânse din greu şi i-a vorbit,
                        Cu inima sfărmată de dor şi de durere:
                        ţi-aş da, ţi-aş da din suflet, de-ai cere orice-ai cere,
                        Dar Cal-Vestit-din-Spumă nu pot, iubitul meu,
                        Căci nu ştiu unde-i calul, nu ştiu nici singur eu!
                        Eu nu-ţi pot da de seamă şi nu-ţi pot da de ştire
                        În ce loc mai trăieşte! Ci caută-l, Trandafire,
                        Prin staule, căci poate să dai de urma lui;
                        Şi dacă nu-i în staul, atunci în lume nu-i!
                        Pe loc Trandafir pune pe-o lespede jăratec
                        Şi-apoi pe rând el scoate câte-un fugar sălbatec
                        Din staul şi-l îndeamnă mereu să mănânce foc:
                        Dar care cum atinge jăratecul, pe loc
                        Nechează şi se-ntoarce la staule. Degeaba
                        Vrea Trandafir să facă precum îi spuse baba,
                        Căci toată herghelia de foc mi s-a ferit.
                        Era-ntr-un fund de staul un cal îmbătrânit,
                        Rău, care n-avea preţul nici măcar de-un iernatec;
                        Pe el nu-l încercase voinicul la jăratec,
                        Căci cine oare-n lume l-ar fi-ncercat, văzând
                        Că-i slab, de stă pe moarte. Mezil însă, râzând
                        Şi vrând el joc să-şi bată de frate-său, grăbeşte
                        Şi scoate-afară calul şi-apoi în râs vorbeşte:
 
                        Ei, frate Trandafire, pe-acesta l-ai uitat!
                        Încalecă-l şi-aleargă la Craiu-încetinat
                        Că acesta-i Cal-din-Spumă!
                        Aşa mi-a zis voinicul şi-a pus apoi în glumă
                        Jăratecul sub barba fugarului… Minuni!
                        Căci iată calul începe să mănânce din cărbuni
                        Cu poftă fără margini, cât nesăturat pare;
                        Şi-n vreme ce mănâncă, se-ngraşă tot mai tare
                        Şi tot mai mult, şi-n urmă, când el şi-a isprăvit
                        Ciudatul prânz, nechează, şi-n jur mi s-a rotit
                        De zece ori şi-atuncea se schimbă-n roib, a cărui
                        Frumseţe n-avea seamăn pe-acest pământ, căci păru-i
                        Era păr dalb de aur. Se miră Trandafir,
                        Şi Grangur, şi Mezilă şi Tabără se mir,
                        Iar Cal-Vestit-din-Spumă vorbeşte cu glas tare:
                        Atât-amar de vreme am fost uitat, de-mi pare
                        Că-s veacuri! Dar acuma stăpân mi-am căpătat!
                        Încalecă, stăpâne, că-i vremea de plecat!
                        Dar bagă numai seamă, stăpâne mult iubite,
                        Căci dalba Viorică nu vrea să se mărite
                        Decât după Viteazul Ostrovului cu flori,
                        Că mult i-e drag feciorul, că-i fală-ntre feciori!
                        Ea numai de râs poartă pe toţi cari vreau să-i placă,
                        Căci dânsa ştie bine că ei nu pot să facă
                        Atâta vitejie, încât pe cal în zbor
                        S-ajungă la cunună; îndarn e truda lor!
                        Dar ţine minte, doamne, aceste vorbe-a mele:
                        Când noi vom sta în faţa ziditelor zăbrele,
                        Şi când din mână craiul un semn încet va da
                        Aproape de fereastra copilei voi zbura
                        Şi-n timp ce Viorica va sta-n nedumerire,
                        Privind la tine galeş cu ochi plini de uimire,
                        Tu-i ia cununa, însă te poartă totodată
                        Şi fără veste lasă-i pe frunte-un sărutat…
                        Aşa vorbeşte calul şi veselos nechează;
                        Iar Trandafir pe tată, pe fraţi îmbrăţişează
                        Şi-n vreme ce aceştia poftitu i-au noroc,
                        El spada şi-o încinge şi-ncalecă pe loc
                        Şi zboară ca furtuna, ca fulgerul, ca gândul;
                        Străbate-n o clipită crăimile de-a rândul
                        Şi-ndată se trezeşte la Craiu-Încetinat.
                        Şi vestea despre dânsul pe loc s-a strecurat
                        Prin oamenii cetăţii, şi sfetnici s-adunară
                        Şi domni şi lume multă: cu drag ei aşteptară
                        Să vadă pe voinicul din lume rătăcit,
                        Să vadă dacă dânsul va fi mai fericit
                        Ori nu, cum au fost alţii. Frumoasă ca şi luna,
                        Stă fata-ntr-o fereastră, purtând pe cap cununa
                        Şi râsuri pe guriţă; şi craiul semn a dat:
                        Vestitul Cal-din-Spumă se pune pe-alergat
                        Şi fuge nebunatic şi zboară porumbeşte
                        Şi trece ca săgeata cât aerul plesneşte
                        Şi vâjâie sălbatic. Un semn de nou se dă.
                        Atunci pe sub fereastră fugarul fulgeră:
                        Voinic Trandafir prinde cununa cea măiastră;
                        Strângând la piept, sărută pe fata din fereastră,
                        Apoi se pierde-n aer cât nu s-a mai zărit!
                        Un ţipăt lung atuncea din turn a răsărit;
                        Era ţipătul fetei învinse; era graiul
                        Copilei înecate de dragoste. Iar craiul
                        Se miră, se cruceşte şi-ntreabă înmărmurit,
                        Că cine-a fost voinicul, din ce ţări a venit
                        Şi unde-a mers? Răspuns-au acei ce-au prins de veste
                        Că Trandafir se cheamă şi-un Făt-Frumos el este
                        Şi-i un voinic, feciorul lui Tabără-mpărat!
 
                        Atunci craiul se-ntoarce şi mari porunci a dat
                        Şi-n clipă toţi curtenii de nuntă se gătară,
                        Pe cai fără de splină cu toţi încălecară,
                        Şi-n carul de mireasă pe fată mi-o puneau
                        Şi-apoi cu veselie plecând ei se duceau
                        Trecând prin tot oraşul din ţară, prin tot satul
                        Şi ajuns-au toţi în pace la Tabără-mpăratul!
 
                        Apoi o lume-ntreagă trezitu-s-a în cântări
                        Şi dusu-mi-s-a veste prin nouăzeci de ţări,
                        Că Trandafir, voinicul fecior, mi se cunună
                        Cu dalba Viorică. Atunci de voie bună
                        Curgea vinu-n pahare de aur, iar la mese
                        Şedeau în zi de praznic vestite împărătese
                        Şi crai cu stele-n frunte şi harnici împăraţi
                        Şi sfetnici luminaţi.
                        Iar când era serbarea mai dulce şi mai lină,
                        Mireasa ia paharul şi mirelui închină
                        Şi-i zice: Trandafire, în veci să fii al meu
                        Şi-n veci cu veselie a ta să rămân eu!
                        Şi ea se pleacă dulce, sărută p-al ei mire
                        Şi râde şi iar zice: Viteze Trandafire,
                        Primeşte-ţi iar sărutul, pe care mi l-ai dat,
                        Pre când eram eu fată: ci dă-mi un sărutat,
                        Acum pe drept, căci astăzi de lume nu ne pasă!
                        Şi-n vreme ce voinicul sărută pe mireasă,
                        Stă Tabără-mparatul râzând şi-nveselit,
                        Apoi el ia paharul să-nchine şi-a vorbit:
                        Voinice Trandafire, născut ai fost pe lume
                        Să-ţi faci un vestit nume, s-adaugi la renume
                        O mare-mpărăţie! Mulţi ani tu să trăieşti
                        Şi-n pace-mpărăţia cu har s-o stăpâneşti!
                        De-atunci văzut-a lumea pe Craiu-încetinatul
                        Strângându-mi-se în braţe cu Tabără-mparatul!
