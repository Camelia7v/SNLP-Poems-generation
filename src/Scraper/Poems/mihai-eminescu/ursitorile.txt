                        Codru-i alb şi frunza-i neagră.
                        A lui mii de rămurele
                        De zăpadă îi sunt grele,
                        Vântul trece doar prin ele,
                        Vântul rece şi vro ţarcă
                        Scuturând le mai descarcă…
                        Albă-i noaptea cea cu lună,
                        De-n departe codrul sună,
                        Lupi-n pâlcuri se adună.
                        Suflă vântul, suflă într-una,
                        Câmp şi cer mi le-mpreună.
                        Te-apucă o jale nebună,
                        Jale lungă şi întinsă,
                        Ca şi ţara toată ninsă,
                        Codri tremur ca o vargă
                        Cât îi zarea ta de largă,
                        Lupii peste culmi aleargă,
                        Străbătând ninsorile,
                        Pâlcuri zboară ciorile,
                        De mai zici cu zicătoarea:
                        Albă-i lumea, neagră-i cioara.
 
                        În temei de codri deşi
                        Nu e pârtie să ieşi,
                        Nu-i cărare, nici răzor,
                        Nici urmă de vânător.
                        Viscolind, troienele
                        Au umplut poienele,
                        S-au lăsat pe crengi uscate,
                        Peste frunze scuturate,
                        Peste ape, peste toate.
                        În pădurea nepătrunsă,
                        O căscioară e ascunsă,
                        Nu-i aproape sat, nici drum,
                        Singurică, nu ştii cum,
                        Doar din horn îi iese fum…
                        Cine-n casă o să-mi şadă,
                        De nu-i pasă de zăpadă,
                        Care cade ş-o să cadă
                        Tot grămadă pe grămadă,
                        De-ntrece gardu-n ogradă,
                        Până la streşină-o s-ajungă
                        De s-alege iarna lungă?
                        Văduvioară tinerică
                        Şede-acolo singurică;
                        Câte zile sunt lăsate
                        Nu mai merge pe la sate,
                        Câtă-i vremea unei ierni,
                        Cât zăpadă se aşterne,
                        Ea tot deapănă şi ţese
                        Fire albe, pânze-alese.
                        Părul ei cel negru, moale
                        Desfăcut cădea la vale,
                        Ochii tineri şi căprii
                        Strălucesc aşa de vii,
                        Iar de râde are haz,
                        Cu gropiţe în obraz
                        Şi la unghiul dulcii guri,
                        Şi la alte-ncheieturi,
                        Şi la degete, la coate,
                        La-ncheieturile toate;
                        Ochii ard întunecoşi,
                        Faţa albă, buze roşi,
                        Iar când merge legănată,
                        Tremur sânii ei deodată,
 
                        Tremură frumseţea-i toată.
                        Nu-i subţire, ci-mplinită,
                        Cum e bună de iubită,
                        Nici prea mică, nici prea mare,
                        Plinuţă la-ncingătoare,
                        Plinuţă la sâni, la faţă,
                        Încât ai ce strânge-n braţe.
                        Tot ce-ar zice i se cade,
                        Tot ce-ar face bine-i şede,
                        Şi la vorbă de s-o întinde,
                        Vorba dulce bine-o prinde,
                        Şi de tace iarăşi place,
                        Că are pe vino-ncoace;
                        Oacheşă şi sprâncenată
                        Şi la îmblet alintată –
                        Ar trebui sărutată.
 
                        Pe când arde focu-n vatră,
                        Lupii urlă, cânii latră,
                        Iar ea toarce din fuior,
                        Legănând cu un picior
                        Albia c-un copilaş,
                        Adormit şi drăgălaş,
                        Alb ca felia de caş.
 
                        Şi ea zice-ncetişor:
                        – Nani, nani, puişor,
                        Dormi, drăguţă, dormi în pace
                        Că la vară eu ţi-oi face
                        Sub cel tei bătut de vânt
                        Aşternutul la pământ.
                        Vântul că va aromi.
                        Iară tu vei adormi,
                        Vor pătrunde stelele
                        Toate rămurelele,
                        Iară luna va străbate
                        A noastră singurătate,
                        Iar când vântul va sufla,
 
                        Teiul se va legăna,
                        Florile şi-a scutura,
                        Iarăşi te va deştepta
                        Sub plutirea norilor,
                        În căderea florilor,
                        Pe-a izvoarelor sunare,
                        Pe de-a pururi călătoare,
                        La glas de privighitoare.
 
                        Cum îngână şi visează,
                        Genele-i se-ngreuiază;
                        Adormind astfel cum şede,
                        Fusul din mână îi cade;
                        Doar prin somn mişcă piciorul,
                        Ca să-şi legene ficiorul.
                        Focu-n vatră se potoale,
                        E-o căldur-aşa de moale
                        Şi sub candela smerită
                        Ea adoarme zugrăvită;
                        Iar cămaşa stă să-i cadă
                        De pe umeri de zăpadă,
                        De pe munţii sânului,
                        Albi ca floarea crinului,
                        Aşa dulci şi plini şi dragi,
                        Pe-a lor culmi având doi fragi
                        Şi rotunzi şi dragi şi dulci,
                        Fruntea pe ei să ţi-o culci.
                        Adormise-aşa frumos
                        Cu-a ei mâni lăsate-n jos,
                        Sub o candelă smerită
                        Pare că e zugrăvită.
 
                        Cum dormea cu ochiu-închis,
                        Ea visă un mândru vis:
                        Un părete-a stat să cadă,
                        Nu mai e defel zăpadă,
                        Codrul tremură-nfrunzind,
                        Izvoarele-ntinerind
 
                        Şi ea vede mândru tei
                        Ce umbreşte casa ei,
                        Că-nflorea bătut de vânt
                        Cu crengile la pământ;
                        O cântare sună lină,
                        Iar în zare lună plină,
                        Iar băiatu-n somn, el, râde.
                        Teiul mândru se deschide,
                        Ies trei zâne ca pe poartă,
                        Câte-o stea în frunte poartă:
                        Ele-s urzitorile
                        Rumene ca zorile,
                        Şi uşoare calcă, slabe,
                        Pietre scumpe-n mii de boabe
                        Pe-a lor văluri sunt podoabe.
                        Şi prin pânze străvezie,
                        A lor glezne argintie
                        Nu s-ating nici de pământ,
                        Ci se leagănă de vânt,
                        Căci uşor de mâni se prind,
                        Trag un danţ şi mi-l întind,
                        Leagănul încunjurând
                        Şi din gură cuvântând,
                        Cuvântând cuvinte rare
                        Ca nişte mărgăritare.
 
                        Una zise: – Drag băiat,
                        Vei fi mare împărat,
                        Căci aşa îţi este scris,
                        Cum ţi-o spun acum în vis.
 
                        Alta zise: – Vei fi tare
                        Fără vreo asemănare,
                        Cum nu-i alt viteaz sub soare.
 
                        Iar a treia-i zise: – Dragă,
                        Ai să ai o minte-ntreagă,
                        Căci isteţ vei fi cu duhul
                        Ca şi luna şi văzduhul.
 
                        Iară muma cum visează,
                        Mâinile-şi împreunează
                        Şi se roagă către zâne:
                        – Luminatelor stăpâne,
                        Nicăieri nu-i copilaş
                        Aşa blând şi drăgălaş,
                        Nici în lume, nici în ţară,
                        Că-i frumos din cale-afară,
                        Drag îmi e ca o minune,
                        N-am cuvinte a o spune,
                        Geaba caut şi gândesc,
                        Nu ştiu să le potrivesc.
                        Nu-i daţi daruri trecătoare
                        Cum daţi altora sub soare,
                        Dăruiţi-i lui ceva
                        Ce în lume nimenea
                        N-a avut, nici n-o avea.
 
                        Atunci danţul se opreşte,
                        Zâna-a treia trist priveşte,
                        Către mumă zise-aşa:
                        – Ştii tu ce-ai cerut ori ba?
                        Nici o ştii, nici o vei şti,
                        Dară eu voi împlini
                        Ce-ai cerut în ceasul sfânt,
                        Sfânt în cer şi pe pământ.
                        Pe copil se pleacă zâna,
                        Peste el şi-ntinde mâna:
                        Numai tu vei mai avea
                        Ce nu are nimenea,
                        Că acum ţi-e dat de soartă
                        Viaţă fără moarte,
                        Şi ţi-e dată tinereţe
                        Fără bătrâneţe.
                        O cântare sună lină,
                        Arde-n zare luna plină,
                        Peste vârfuri trec scântei,
                        Intră zânele în tei.
 
                        Muma doarme, pruncul râde,
                        Copacul se reînchide.
