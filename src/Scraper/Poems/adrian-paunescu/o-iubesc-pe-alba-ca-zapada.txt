Mi se-nlăcrimează rece spada
Când ajung în faţa ei şi-o văd,
O iubesc pe Alba-ca-Zăpada
Şi albastrul ochilor prăpăd.
 
Uneori ea spune şi cuvinte
Cum ar fi că frigul e frumos,
Dar îmbrăţişarea mea fierbinte
Ar putea s-o dea din şine jos.
 
Legea ei e depărtarea noastră,
Ca să fie, nu o vom avea.
Fulgeră o lacrimă albastră
Şi mă tem că se topeşte ea.
 
Îmi păstrez în drob de gheaţă spada
Nici n-aştept să se mai facă zi,
Şi pornesc spre Alba-ca-Zăpada
S-o ating, dar fără-a o topi.
 
Şi mi-e frig, dar mult mai drag îmi este
Şi îngheţ păzind-o vinovat,
Şi mă tem că va fugi-n poveste
Şi-o să moară la vreun dezgheţat.
 
Turture înmiresmat mi-e spada,
Să despice-n jurul ei femei,
O iubesc pe Alba-ca-Zăpada
Şi-am să mor în basm de dragul ei.
