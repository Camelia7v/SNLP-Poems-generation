                        Doină, doiniţă!
                        De-aş avea o puiculiţă
                        Cu flori galbine-n cosiţă,
                        Cu flori roşii pe guriţă!
 
                        De-aş avea o mândruliţă
                        Cu-ochişori de porumbiţă
                        Şi cu suflet de voinică!
 
                        De-aş avea o bălăioară
                        Naltă, veselă, uşoară,
                        Ca un pui de căprioară!
 
                        Face m-aş privighetoare
                        De-aş cânta noaptea-n răcoare
                        Doina cea dezmierdătoare!
 
                        *
 
                        Doină, doiniţă!
                        De-aş avea o puşculiţă
                        Şi trei gloanţe-n punguliţă
                        Ş-o surioară de bărdiţă!
 
                        De-aş avea, pe gândul meu,
                        Un cal aprig ca un leu,
                        Negru ca păcatul greu!
 
                        De-aş avea vro şapte fraţi,
                        Toţi ca mine de bărbaţi
                        Şi pe zmei încălecaţi!
 
                        Face m-aş un vultur mare,
                        De-aş cânta ziua, la soare,
                        Doina cea răzbunătoare!
 
                        *
 
                        Doină, doiniţă!
                        Şi i-aş zice: „Mândruliţă,
                        Mă jur p-astă cruciuliţă
                        Să te ţin ca un bădiţă!”
 
                        Şi i-aş zice: „Voinicele,
                        Să te-ntorci cu rândunele
                        Peste dealuri şi vâlcele!”
 
                        Şi le-aş zice: „Şapte fraţi,
                        Faceţi cruce şi juraţi
                        Vii în veci să nu vă daţi!”
 
                        Hai, copii, cu voinicie,
                        Să scăpăm biata moşie
                        De păgâni şi de robie!
 
