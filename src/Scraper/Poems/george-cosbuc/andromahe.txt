                        Iată-i chiotind în cânturi,
                        Cupe-ncununând cu vin;
                        Flota cu sprijin de vânturi
                        Vâjâie sub cer senin –
                        O, nu fierbi, adânc al mării,
                        Şi furtuni tu nu stârneşti
                        Ca s-azvârli îndepărtării
                        Rămăşiţele greceşti;
                        Zeus, nu zgudui tu rotundul
                        Cerului cu foc etern,
                        Ca să-i vânturi în afundul
                        Nopţii veşnice-n Infern!
 
                        De-am putut scăpa de săbii,
                        Flăcări ne-au încins pe loc;
                        Robi ajuns-am pe corăbii,
                        De-am putut scăpa de foc!
                        Vai, şi de-au scăpat o seamă
                        De robie, unde sunt?
                        Chinul ăsta cum se cheamă,
                        Când de viu eşti în mormânt
                        Rătăcind printre ruine,
                        Troia moart-o vor vedea,
                        Şi le-ar fi cu mult mai bine
                        Dac-ar fi pierit sub ea!
 
                        Dar şi-atât e mângâiere,
                        Cu iubiţii tăi să fii
                        La un loc şi-ntr-o durere;
                        Şi e dulce gând să ştii
                        Că cenuşa ta udată
                        De vrun binefăcător
                        Va zăcea amestecată
                        Vecinic cu cenuşa lor!
                        Însă noi, pe mări, robite
                        Urgisiţilor ahei,
                        Noi ne ducem risipite
                        Prin pământuri fără zei!
 
                        Tu mi-ai prevăzut mormântul,
                        Tu Casandra,şi-ai tăcut?
                        Nimeni nu-ţi credea cuvântul,
                        Însă eu l-aş fi crezut!
                        Astăzi n-aş pluti spre Ftia,
                        Îndurând potop de-ocări;
                        Noi n-am suferi robia
                        Celei mai mişele ţări!
                        Eu prin Skyros, tu-n Micene
                        Roab-a regelui să gemi –
                        Ţara unde cresc Helene
                        Şi se nasc Neoptolemi!
 
                        Plânge tânguita gloată,
                        Plâng şi eu privind la ea:
                        Ah, din lumea asta toată
                        Eu am partea cea mai rea!
                        Îl urăsc, şi el, turbatul,
                        Nemilos cu mine nu-i;
                        Cel ce mi-a ucis bărbatul
                        Azi mă are-n voia lui!
                        Întunerec mă-mpresoară,
                        Mâinile pe când îmi frâng,
                        Şi vedenii-n jur îmi zboară
                        Şi împrejuru-mi toate plâng
 
                        Plâng lopeţile, şi plânge
                        Marea cu murmur amar –
                        Iată-l, gol şi plin de sânge,
                        Hector, şi-i târât de car.
                        Risipită-n vânt viaţa
                        Strop de strop din el s-a stors,
                        Şi, murind, strivit, cu faţa
                        Bietul e spre Troia-ntors.
                        De fiori încremeneşte
                        Largul apelor adânci,
                        Şi de vaiet lung vuieşte
                        Golul mucedelor stânci!
 
                        Şi mă-ntorc… şi mi s-arată
                        Sângele-mproşcat pe zid,
                        Şi, gemând cutremurată,
                        Lumea ochilor mi-o închid.
                        Nici o milă n-au mişeii!
                        De-un copil nepriceput
                        Tremurau pierduţi aheii
                        Şi-Agamemnon s-a temut.
                        O, şi sunt viteji! şi tată
                        Au pe Phoebus! Cum te mint
                        Şi tu nu-i stârpeşti odată,
                        Mândre zeu cu arc de-argint!
 
                        Iar prin noapte, când, pe puntea
                        Tigrului, eu de dureri
                        Îmi îngrop în palme fruntea,
                        Vine-ncet printre străjeri
                        Hector aducând de mână
                        Pe copil, frumos şi blând;
                        Glasul apelor se-ngână,
                        Pânzele vuiesc gemând:
                        Şi pe când la piept ne strângem,
                        Plânge tată şi copil,
                        Şi tustrei prin noapte plângem —
                        Evoe-n Infern, Ahil!
 
                        O, dolopi, şi v-amăgeşte
                        Gândul că, râzând de sorţi,
                        Azi prin mine se-njoseşte
                        Cel mai vrednic dintre morţi!
                        Că din cercul nemuririi
                        Smuls ieşi-va, voi păgâni,
                        Cel ce v-azvârli pieririi
                        Pe la Xantus, ca pe câni?
                        Iar tu crezi că-i trecătoare
                        Jalea mea pe care-o gem?
                        Că mă vei călca-n picioare,
                        Barbare Neoptolem?
 
                        Blestemată fie ţara
                        Care v-a născut pe toţi!
                        Ura lumilor şi-ocara
                        Moşteniţi-o la nepoţi!
                        Iar pe tine-n rând cu orbii
                        Foamea poartă-te prin uşi,
                        De pe câmpi adune-ţi corbii
                        Oasele-n scârbos culcuş;
                        Şi murind, de-i vrea cu mâna
                        Să-ţi aduni pe-obraz nisip,
                        Să se zvârcole ţărâna
                        Îngrozită de-al tău chip!
 
                        Şi-n tesalicele maluri
                        Râuri milostive sunt
                        Ca-n rostogolite valuri
                        Să dea omului mormânt!
                        Şi greceasca spadă scurmă
                        Pieptul, ca şi orice fier,
                        Curge de pe-a dânsei urmă
                        Sângele din cei ce pier.
                        Şi-ori şi-n care ţări silită
                        Să trăiesc, se va afla
                        Vrun pământ care să-nghită,
                        Hectore, pe-aleasa ta!
