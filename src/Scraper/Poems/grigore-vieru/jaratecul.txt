Lui Petru Ghelmez
Suflu în jăratecul
Limbii Române
Atent mereu
Să nu moară
Focul cel sacru.
Nu sunt mai mult
Decât o simplă măicuţă.
* * *
Lui Gheorghe Ghidirim
Să nu-ţi faci, barzo,
Cuib pe casa poetului
Care, în orice moment,
Poate să ia foc.
Zboară şi tu
Pe căsuţa unchiului meu
Întors beteag din război,
Că tot v-aţi deprins
Să staţi într-un singur picior.
Sau zboară, barzo,
Pe casa doctorului,
Că tot la el
Şi inima mea
Alinare-şi găseşte.
