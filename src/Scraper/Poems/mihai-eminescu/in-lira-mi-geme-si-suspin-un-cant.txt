                        În liră-mi geme şi suspin-un cânt,
                        Căci eu îmi vărs acum veninu-n vânt.
                        Prin minte-un stol de negre gânduri trec:
                        Spre casa cea din patru scânduri plec,
                        Gemând, plângând eu fruntea pun pe mâni,
                        Se rumpe suflet, mi se rupe sân,
                        Scăpare caut în zădar de chin…
                        Să stângi un dor ce-n sânu-mi arde – vin!
 
                        Când te doresc eu cânt încet-încet:
                        Plec capul la pământ încet-încet
                        Şi glasul meu răsună tânguios
                        Ca tristul glas de vânt încet-încet.
                        Şi orice vis, orice dorinţ-a mea
                        Eu singur le-am înfrânt încet-încet.
                        Săgeata doar a crudului amor
                        În suflet mi-o împlânt încet-încet
                        Şi simt veninul pătrunzând adânc…
                        Cu sângele-l frământ încet-încet
                        Şi nu-mi rămâne decât să pornesc
                        Spre al meu trist mormânt încet-încet.
