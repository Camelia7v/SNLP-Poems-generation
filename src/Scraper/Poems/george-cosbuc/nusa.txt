                        – „Nuşa, dormi? N-auzi cum bat?
                        Vino şi-mi deschide uşa!”
                        – „Cine eşti?”, întreabă Nuşa.
                        – „Vladu sunt, al tău bărbat.”
                        – „Nu eşti Vladu. Ştiu eu bine.
                        Vladu până-n zori nu vine!”
 
                        – „Nu sunt Vladu? Nuşa, taci!
                        Nu-mi cunoşti tu vorba, dragă?”
                        – „Vorba-i a lui Vladu-ntreagă.
                        Ei, dar poţi să ţi-o prefaci.
                        Tu mă crezi că sunt ca toate;
                        Să mă-nşeli! Dar nu să poate!”
 
                        – „Vrei să-ţi jur că nu minţesc?
                        Uite, nu-mi ajute Sfântul!”
                        – „Ce-mi ajută jurământul?
                        Juri şi furi, şi eu plătesc.
                        Spune-mi semne, să ştiu bine,
                        Vladu eşti ori altul cine!”
 
                        – „Nuşa, fă! Ce semn voieşti?
                        Colo-n colţ pe-o masă frântă
                        Ai în chip pe Maica sfântă.”
                        – „Am! Dar Vladu tot nu eşti!
                        Toţi cari la noi în casă
                        Ştiu pe Maica de pe masă!”
 
                        – „În dulap ai, draga mea,
                        Zece ruble-ntr-o cutie.”
                        – „Am! Dar şi cumătra ştie;
                        Şi tu ştii, că-ţi spuse ea!
                        Nu eşti Vladu: mergi în pace,
                        Eşti şiret, nu te preface!”
 
                        – „Nu vii. Nuşa? Tot nu vii?
                        Ai un semn sub ţâţa dreaptă.”
                        – „Vladule, tu eşti! Aşteaptă!
                        Asta numai tu o ştii!”
                        Ea acum deschide uşa –
                        Câte-or fi râzând de Nuşa!
