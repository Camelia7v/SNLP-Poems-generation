                        Noi suntem doi fraţi, în casă
                        Şi nu ne certăm deloc,
                        Şi suntem tăcuţi la masă,
                        Şi cuminţi în orice loc.
 
                        Avem hamuri, cerc şi minge,
                        Când pe-afară ne jucăm,
                        Iar când plouă, ori când ninge,
                        Liniştiţi în casă stăm.
 
                        Şi cu jucării frumoase
                        Ne jucăm tot amândoi,
                        Pe când mama noastră coase,
                        Ori citeşte, lângă noi.
 
                        Mama noastră ne vorbeşte
                        Şi ne mângâie duios,
                        Iară seara ne citeşte
                        Ori ne spune-un basm frumos.
 
                        Şi ne-nvaţă lucruri multe,
                        Şi frumoase, stând cu noi,
                        Şi îi place să ne-asculte
                        Când vorbim noi amândoi…
 
                        Şi în gândul nostru-ntruna
                        Auzim povaţa ei:
                        – Fiţi cuminţi întotdeauna
                        Şi fiţi buni, copiii mei!
