                        Ţi-aş zice că eşti frumoasă,
                        Că eşti pasăre voioasă,
                        Că ai glas melodios,
                        Şi că oricine te vede
                        E ferice şi te crede
                        Dulce înger luminos.
 
                        Ţi-aş zice că eşti o floare
                        Ce luceşti mai viu la soare
                        Decât celelalte flori,
                        Că-a ta gingaşă zâmbire,
                        Ca un vis de fericire,
                        Naşte-n inimi dulci fiori.
 
                        Dar mă tem că mi-ai răspunde
                        Cu-al tău glas care pătrunde
                        Şi c-un aer râzător:
                        „O, poete, văd prea bine
                        Că minciuna pentru tine
                        E nepreţuit odor.
 
                        Lasă îngerii în pace,
                        Şi, de vrei plăcere a-mi face
                        Ca poet adevărat,
                        Fă în viaţă o minune,
                        Hotărându-te a-mi spune
                        Adevăr neprelucrat.”
 
                        Îţi spun dar că eşti frumoasă,
                        Că eşti pasăre voioasă,
                        Că ai glas încântător,
                        Şi că-n veşnică frăţie
                        Sufletu-mi se-nchină ţie
                        Ca un frate iubitor.
 
