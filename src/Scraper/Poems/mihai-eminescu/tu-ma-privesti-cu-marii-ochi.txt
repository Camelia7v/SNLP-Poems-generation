                        Tu mă priveşti cu marii ochi, cuminte;
                        Te văd mişcând încet a tale buze,
                        Şoptind ca-n vis la triste, dulci cuvinte.
 
                        Urechea mea pândeşte să le-auză
                        – Abia-nţelese, pline de-nţeles –
                        Cum ascultau poeţii vechi de muză.
 
                        În ochii tăi citeam atât eres,
                        Atâta dulce-a patimii durere,
                        Că-n suflet toată, toat-o am cules.
 
                        Vorbirea ta mi-i lamura de miere,
                        În ochii tăi de visuri e un caos,
                        Şi-atât amor c-auzi până şi-n tăcere.
 
                        Frumosul chip în voluptos repaos
                        Pătruns-au trist şi dulce în cântare-mi.
                        Fiinţa ta gândiri-mi am adaos.
 
                        Căci numai tu trăieşti în cugetare-mi.
                        A ta-i viaţa mea, al tău poemul,
                        Cum le inspiri tu poţi să le şi sfarmi.
 
                        Nu crede tu că eu sunt cuiva emul
                        Când cântul meu se-mbracă fel de fel:
                        Ici în terţine suspinând, vedemu-l,
 
                        Dincolo el oftează în gazel,
                        Acelaşi e, deşi mereu se schimbă,
                        De tine-i plin, de tine-mi zice el…
 
                        Alege forme dulci din orice limbă:
                        Acuma-l vezi îmblând cărare dreaptă,
                        Acum pe-a lui Firdusi cale strâmbă.
 
                        Dar orişicând el alta nu aşteaptă
                        Decât ca ţie, suflete, să-ţi placă,
                        Tu să-l aprobi cu gura înţeleaptă.
 
                        În mii costume astfel se îmbracă,
                        Şi ca s-atragă dulcea ta zâmbire
                        Minuni, de vrei, sărmanul o să facă…
 
                        Ş-acum îl vezi, cu-a lor ademenire
                        L-au dus pe-alături dulcile terţine,
                        Uitând ce-a vrut să-ţi spună-n aste şire.
 
                        Au vrut să-ţi spună că e plin de tine,
                        Că de-al tău farmec ritmul său foieşte,
                        C-a sale gânduri de zâmbiri sunt pline.
 
                        Ş-astfel pe mine el mă stăpâneşte…
                        Adună-n versuri ale mele zile
                        Şi-n strofe le-a legat grădinăreşte.
 
                        În poala ta zvârlind aceste file.
