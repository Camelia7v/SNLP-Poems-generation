                        Pe muteşte, pe furiş
                        Strecurat în bătătură,
                        Hoţul vine, hoţul fură.
                        O fi şarpe? O fi vidră?
                        O fi vulpe rătăcită?
                        O fi, cine ştie ce?
                        Merge ca un şoarece.
 
                        Să vedem ce ne lipseşte
                        Să vedem ce ne-a rămas.
                        După ce-a furat, fireşte,
                        Ştim din pas de-i slab ori gras.
                        Ne lipseşte puiul gri
                        Şi e ros sacul de orz.
 
                        Cum să afli cine-o fi?
                        Hoţul cine să fi fost?
                        Hai să stăm la pândă toţi,
                        Toată noaptea, şi vom şti
                        Dacă-i hoţ ori dacă-s hoţi.
 
                        Stăm cu puşca? Stăm cu tunul?
                        Vin mai mulţi? Vine doar unul?
                        Şi, de-ar fi să nu mai vie,
                        Totuşi, cum aflăm răspuns?
                        Orice hoţ, orice hoţie
                        Lasă urme de ajuns.
 
                        Să rugăm o cucuvea,
                        Vreun prieten bufnicior.
                        Stând de pază el sau ea,
                        Ne-ar fi nouă mai uşor.
                        Şi-am făcut pe naiba-n zece,
                        Ne-am ţinut să n-adormim,
                        Şi-am văzut sub luna rece,
                        Şi-am aflat ce-am vrut să ştim.
 
                        Bufniciorul, va să zică,
                        L-a fixat cu ochi enormi,
                        Tocmai când era s-adormi,
                        Frăţioare Ştefănică!
                        L-a fixat şi l-a ţintit,
                        Astfel că-n câteva clipe,
                        Strâns în gheare sub aripe,
                        Hoţul prins a chiţcăit…
 
                        Pe vulpoi cum îl vom prinde?
                        Că el fură la coteţ!
                        O să-i dăm ceva merinde
                        Câinelui cu părul creţ.
                        Cu-un prieten bufnicior
                        Şi cu-un câine credincios,
                        Am scăpat de hoţi uşor.
