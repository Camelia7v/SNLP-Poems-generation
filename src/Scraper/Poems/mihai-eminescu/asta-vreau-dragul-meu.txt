                        – Iubeşti scumpa mea frumoasă
                        Ghirlăndioara de-albe flori,
                        Ce-ncunună graţioasă
                        Buclele-mi ce-n vânturi zbor?
 
                        – Nu, nu! Nu, nu!
 
                        – Ce vrei dară, dragă, tu?
                        Poate roza cea tăcută
                        Care dulce se sărută
                        Cu fluturii râzători?
 
                        – Ba nu, nu: cununa-n laur,
                        Cinsă-n aur, aur, aur,
                        Atunci este un tezaur:
 
                        Asta vreau,
                        Dragul meu!
 
                        – Iubeşti, dulce drăgulină,
                        Doina mea de tainic dor
                        Ca pe lira mea suspină
                        Dulce, blând, încetişor?
 
                        – Nu, nu! Nu, nu!
 
                        – Ce vrei dară, dragă, tu?
                        Poate cântul de-armonie
                        Care Eol îl adie
                        Printre frunze, printre flori?
 
                        – Ah! Când aurul suspină
                        În punguţa plină, plină,
                        C-o cântare metalină!
 
                        Asta vreau,
                        Dragul meu!
 
                        – Iubeşti poate pe Selene,
                        Ca o candelă lucind,
                        Când cu pasu-i lin, alene
                        Se preumblă surâzând?
 
                        – Nu, nu! Nu, nu!
 
                        – Ce vrei dară, dragă, tu?
                        Iubeşti poate alba zare
                        Ce-o săgeată mândrul soare
                        Peste câmpul înflorind?
 
                        – Ah! Când aurul dulce sună
                        În punguţa mea nebună
                        Nu-mi mai trebe alba lună!
 
                        Asta vreau,
                        Dragul meu!
 
                        – Iubeşti patria-ţi măreaţă
                        Ce de glorii duce dor,
                        Când în palida ei faţă
                        Se deseamnă-un viitor?
 
                        -Nu, nu! Nu, nu!
 
                        Ce vrei dară, dragă, tu?
                        Poate visul mare, mare
                        De mărire, răzbunare,
                        Ce-l visează-a ei popor?
 
                        Când în loc de glorii, laur,
                        Mi-ar da aur, aur, aur,
                        Atunci fi-mi-ar un tezaur!
 
                        Asta vreau,
                        Dragul meu!
