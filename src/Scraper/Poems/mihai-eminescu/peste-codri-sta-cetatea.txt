                        Peste codri sta cetatea
                        Stăpânind singurătatea…
                        Luna plină strălucea,
                        Din nălţimea cea albastră
                        Bătea tainic la fereastră.
                        Şi pe negrele zăbrele
                        Sta domniţa după ele,
                        Uitându-se norilor
                        Calea zburătorilor.
                        Părul galben, abia creţ,
                        Peste tâmple sta răzleţ
                        Şi trecând pe după tâmple
                        Ca un val de aur împle
                        Umerele şi spinarea
                        Şi întreagă arătarea.
                        Şi e una la părinţi,
                        Cum e luna printre sfinţi,
                        Şi-ntre fete tinerele
                        Ca şi luna printre stele,
                        Şi e una chiar sub soare,
                        Cine cată-n ochi-i moare,
                        Ochi izvoare de lumini,
                        Cu mâni albe, lungi şi fine
                        Şi cu degetele trase,
                        Subţirele, de crăiasă,
                        Şi buzele subţirele
                        De-mi zâmbea-ntristat cu ele.
                        Au mai ştiu povestitorii
                        Ce sunt, oare, zburătorii?
                        Vin din rumenirea serii
                        Şi din fundul sfânt al mării,
                        Vin din ploaia cea cu soare
                        Şi din dor de fată mare.
                        Iară umbra norilor,
                        Calea zburătorilor,
                        Căci îi vede
                        Cine-i crede,
                        Le năzare
                        La oricare
                        L-a chemat din noaptea mare.
                        De-ndrăgeşte vreo fată,
                        Ca luceafăr i s-arată,
                        Dar din nouri se repede
                        La pământ unde o vede
                        Şi-n cărare îi răsare
                        De la creştet la picioare;
                        Ochii negri-ntunecoşi
                        I se uită mângâioşi,
                        În păr negru stele poartă,
                        Dară alba faţă-i moartă,
                        Ori se face nor de ploaie
                        Care cade în şiroaie
                        Şi burează-aşa de lin
                        Prin perdelele de in;
                        Şi-n fereastră, ca-ntr-un prag.
                        Se arată nalt şi drag,
                        Cu păr lung de aur moale
                        Şi cu ochii plini de jale.
                        Trestia l-încununează,
                        Hainele îi scânteiază,
                        Haine lungi şi străvezii,
                        Pare-un mort cu ochii vii.
                        Astfel iese zburători
                        Şi din umbră, şi din nori,
                        Şi din lanuri, şi din luncă,
                        Şi din stea ce se aruncă,
                        Şi din tainicul izvor
                        Care sună-ncetişor,
                        Şi când luna cea bălaie
                        Varsă apelor văpaie.
                        Iese din senin cu ploaie,
                        Şi din ploaie cu senin,
                        Şi din lacul cristalin,
                        Şi din ceruri, şi din mare,
                        Şi din dor de fată mare.
                        A lui suflet e-o scânteie
                        Din luciri de curcubeie,
                        Din dragoste de femeie;
                        A lui glas la miez de noapte
                        E ca muzica de şoapte,
                        Când se clatin rămurele
                        Şi suspină păsărele.
                        Şi cum sta domniţa dusă
                        Şi pe gânduri multe pusă,
                        Teiul nalt crescut sub geamuri
                        I-au întins vro două ramuri
                        Încărcate, înfloritoare
                        Şi frumos mirositoare,
                        Şi aude şopotind
                        Şi prin frunze ropotind
                        Ca un glas de copilaş
                        Ce-o întreabă drăgălaş:
                        – De ce şezi închisă, fată,
                        După poarta ferecată,
                        După zidurile grele,
                        După negrele zăbrele?
                        Deschide zăbrelele
                        Şi priveşte stelele,
                        Luna plină o priveşte
                        Cum pe munţi călătoreşte
                        Şi deschide-mi un oblon
                        Ca să trec fără de zvon,
                        Că de noapte îmi e teamă;
                        Toate umbrele mă cheamă,
                        Tricolici mă prigonesc,
                        Iar babele mă vrăjesc
                        Cu flori roşie de mac,
                        Cu oscior de liliac,
                        Ca să nu mă dau de leac.
                        Nu auzi cum zbor prin ramuri,
                        Ţip în horn şi bat în geamuri?
                        Nu sunt tânăr fără minte,
                        Prins de dulcele-ţi cuvinte,
                        Nu curtean înfumurat,
                        Nici oştean împlătoşat,
 
                        Ci eu sunt
                        Zburător
                        Ca un vânt
                        De uşor,
                        Mă anin
                        De un ram
                        Şi suspin
                        Lângă geam,
                        Ca-n sălaş
                        Tremurând
                        Să mă laşi
                        Mai curând.
 
                        Căci sunt slab de-mi plângi de milă,
                        Orb ca visul de copilă;
                        Sunt ca vânt de primăvară,
                        Ca amurgul cel de vară;
                        Din picioare până la cap
                        Într-un cuib pot să încap,
                        Iar în cuib de turturele
                        Dorm alăturea de ele.
                        Iarna vin gonit de fulgi,
                        Ce m-acopăr ca un giulgi,
                        Şi când voi spuneţi poveşti,
                        Suflu codrul pe fereşti,
                        Iar la claca cea de furcă
                        Mâna-mi torturile-ncurcă.
                        O, deschide-mi un canat,
                        Ca print-însul să străbat,
                        Să mă iei la tine-n pat,
                        Ca să dorm lâng-al tău sin
                        Ca un biet copil străin;
                        Adormit la pieptul gol,
                        Nu mă-ndur să te mai scol;
                        Sânii albi, două comori,
                        Tare sunt dezmierdători,
                        Fiind albe şi rătunde,
                        Inima mi se pătrunde,
                        Cu guriţa mă adapă
                        Şi de focul meu mă scapă;
                        Adormit pe braţul stâng,
                        Nu te teme c-am să plâng,
                        Teamă n-ai că te-oi trezi,
                        Că eu pier în zori de zi;
                        Ci-am să suflu-aşa de cald,
                        În miroase să te scald,
                        Să-mi vezi faţa de ninsoare
                        Şi aripile uşoare,
                        Căci viaţa mea o ţin
                        Cu miros de flori de crin;
                        Nu beau apă, ci scântei
                        Şi miros de flori de tei,
                        O, primeşte-mă în braţe!
                        Umbra nopţii mă îngheaţă,
                        Un strigoi poate în pripă
                        Să mă prindă de aripă,
                        Să m-ascundă în mormânt,
                        Ca să nu ştiu unde sunt,
                        Ori de aripi să mă lege
                        De un clopot fără lege
                        Şi trăgându-l, sunător,
                        De izbirea lui să mor,
                        Căci eu nu sunt vrun fecior
                        Ca să viu amăgitor,
 
                        Ci eu sunt
                        Zburător
                        Ca un vânt
                        De uşor,
                        Mă anin
                        De un ram
                        Şi suspin
                        Lângă geam,
                        Ca-n sălaş
                        Tremurând
                        Să mă laşi
                        Mai curând.
 
                        Ea-şi netezeşte ale ei tâmple
                        Şi de lacrimi i se umple
                        Ochii dulci de mângâiere.
                        Ea suspină fără vrere,
                        Neştiind încă ce-i cere
                        Inima cu-a ei durere,
                        Iar gândirea ei cea dulce
                        N-o mai lasă să se culce.
                        Peste vârfuri trece lună,
                        Tânguios un corn răsună,
                        Petrecând cu-atâta drag
                        Toată rariştea de fag.
                        Mai începe, mai se pierde,
                        De-i răspunde codrul verde
                        Fermecat şi îndrăgit
                        De-acel sunet rătăcit.
                        Iară inima îi zice:
                        „Ce stai, draga mea, aice,
                        Scoală-te, supune-te
                        Valului de sunete,
                        Ce te trage, plin de jale,
 
                        Colo, în rariştea din vale.”
                        Şi un glas aude, pare,
                        Ce-o chema în depărtare:
                        „Mărgărită, Mărgărită,
                        Cu coroană aurită,
                        Ah, din valea cea adâncă,
                        Ca pe-o stea te zăresc încă,
                        Ca pe-o stea luminătoare
                        Şi deasupra-mi plutitoare;
                        Glasul cornului străbate
                        Dulcea ta singurătate;
                        O, te pleacă plângerilor,
                        Tu, crăiasa îngerilor,
                        Lasă zidurile tale,
                        Vino-n vale, vino-n vale!
 
                        O, auzi sunând
                        Pe cărare corn,
                        Căci spre tine blând
                        Îl întorn.
 
                        Mărgărită, Mărgărită,
                        Cu coroana aurită,
                        Glasul cornului străbate
                        Neagra ta singurătate,
                        Valului de sunete,
                        Draga mea, supune-te,
                        Lasă zidurile tale,
                        Vino-n vale, vino-n vale!”
