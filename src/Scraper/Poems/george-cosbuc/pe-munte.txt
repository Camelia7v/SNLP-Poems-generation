                        Fugiţi cu turma repede spre văi!
                        Pe culme-aleargă duhul răzbunării
                        Grozavul vânt se zbate-n largul zării
                        Şi norii-mbracă haină de văpăi.
 
                        Soseşte-acum! cu ochiul cât cuprinzi
                        Furtuna-n sârg scoboară-n jos pe coaste,
                        Şi-n urma ei se-ntinde neagra oaste
                        Şi urlă-n cor: Tu fulgere, s-aprinzi,
 
                        Tu nor, să-ntuneci; vântule, tu să-mprăştii!
                        Un brad se face ţăndări, cel mai nalt:
                        Şi prins de vârf, au smuls pe celălalt
                        Purtându-l roată-n largul chip al praştii.
 
                        Pe sus se-ntinde amestecul nespus,
                        Şi Duh în Duh prin aer se frământă,
                        Iar grindina-n văzduh cumplit îşi cântă
                        Cântarea ei de-oţel, căzând de sus,
 
                        Pe codrul larg ce-n urlete se-ndoaie,
                        Şi sare iar la loc apoi mugind.
                        Deodată stă. Şi iată-l, răpăind
                        Potop din cer turnatul râu de ploaie.
 
                        Se rupe cerul, cade-acum! S-a rupt.
                        Sporite neguri hrană dau pieririi,
                        De-a valma geme-ntreg cuprinsul firii,
                        Şi nu mai ştii ce-i sus şi dedesubt.
 
                        Acum nici Dumnezeu nimic nu poate.
                        Degeaba-ntind ei mâinile şi cer
                        În negrul iad, şi unul până-n cer,
                        Vârteju-i domn, el singur domn a toate.
