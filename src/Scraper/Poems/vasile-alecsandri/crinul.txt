                        Pe când steaua se oglindă
                        În izvorul tăinuit,
                        Crinul merge de colindă
                        Câmpul verde şi-nflorit,
 
                        Şi în cupa lui adună
                        Lacrimi albe de pe flori
                        Ce cu razele din lună
                        Se sărută, dulci surori.
 
                        Iar când soarele s-aprinde
                        Pe al cerului altar,
                        Crinul vesel îi întinde
                        Cupa-i de mărgăritar.
 
                        Astfel tu, copilă dalbă.
                        Când în lume te iveşti.
                        Culegi roua dulce, albă,
                        De pe crinii sufleteşti;
 
                        Şi când cerul în lumină
                        Te deşteaptă despre zori,
                        A ta inimă-i închină
                        Virginalele-i comori!
 
