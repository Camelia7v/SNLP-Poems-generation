                        Apune soarele-n văpăi
                        Şi înserarea, ca un val,
                        Pe subt răchiţile din deal
                        Se lasă-n linişte pe văi.
                        Coboară-ncovoiat la pod
                        Un biet pescar, de pe Siret,
                        Şi-n umbra sură pier încet
                        Pescar, şi apă, şi năvod.
                        De jos, din ceaţa de pe prund,
                        Doi pescăruşi au apărut
                        Şi-n zbor îngemănat şi mut
                        Se duc spre bălţile din fund.
 
                        Închid pleoapele s-ascult…
                        De pacea largă legănat
                        Mi-adoarme sufletu-mpăcat.
                        Ca un copil ce-a plâns prea mult.
