                        Umbla, frate, mândrul soare,
                        Umbla, frate, să se-nsoare
 
                        Nouă ai
                        Pe nouă cai
 
                        Care noaptea pasc în rai.
                        Umbla cerul şi pământul
                        Ca săgeata şi ca vântul,
                        Dar toţi caii-şi obosea
                        Şi potrivă nu-şi găsea
                        Ca sora sa Ileana,
                        Ileana Cosânzeana,
                        Ce-i frumoasă ca o floare
                        Într-o iarnă fără soare.
                        „Surioară Ileano,
                        Ileano Cosânzeano!
                        Haideţi să ne logodim,
 
                        C-amândoi ne potrivim
                        Şi la plete şi la feţe
                        Şi la dalbe frumuseţe.
                        Eu am plete strălucite,
                        Tu ai plete aurite,
                        Eu am faţa arzătoare,
                        Tu, faţa mângâietoare.”
                        „Alei, frate luminate,
                        Trupuşor făr’ de păcate,
                        Nu se află-adevărat
                        Fraţi să se fi cununat.
                        Cată-ţi tu de cerul tău
                        Şi eu de pământul meu,
                        C-aşa vrut-a Dumnezeu.”
                        Soarele se-ntuneca,
                        Sus, la Domnul se urca,
 
                        Domnului se închina
                        Şi din gură cuvânta:
                        „Doamne sfinte,
                        Şi părinte!
                        Mie timpul mi-a sosit,
                        Timpul de căsătorit,
                        Şi potrivă n-am găsit
                        Ca soră-mea Ileana,
                        Ileana Cosânzeana”.
                        Domnul sfânt îl asculta
                        Şi de mână mi-l lua
                        Şi prin iaduri mi-l purta,
                        Doar că l-ar înspăimânta,
                        Şi prin rai încă-l purta,
                        Doară că l-ar încânta,
                        Apoi Domnul-Dumnezeu
 
                        Cuvânta cu graiul său,
                        Iar când Domnul cuvânta,
                        Lumile se deştepta
                        Şi cu drag îl asculta.
                        Cerurile strălucea,
                        Norii din senin pierea:
                        „Soare, soare luminate,
                        Trupuşor fără de păcate,
                        Raiul tu l-ai petrecut
                        Şi prin iad încă-ai trecut,
                        Ce mai zice gândul tău?”
                        „Zice că sufletul meu,
                        Aleg iadul chiar de viu
                        Numai singur să nu fiu,
                        Ci să fiu cu Ileana,
                        Ileana Cosânzeana!”
 
                        Soarele se cobora,
                        La sora lui se oprea,
                        Mândră nuntă pregătea,
                        Pe Ileana şi-o gătea
                        Cu peteală de mireasă,
                        Cunună de împărăteasă,
                        Şi rochiţa neţesută,
                        Din pietre scumpe bătută.
                        Apoi mândri, el şi ea
                        La biserică mergea.
                        Dar când nunta se făcea,
                        Vai de el, amar de ea!
                        Candelele se stingea,
                        Clopotele se dogea,
                        Sfinţii faţa-şi ascundea,
                        Preoţi în genunchi cădea.
                        Iar mireasa, vai de ea!
                        Frig de moarte-o cuprindea
                        Căci o mână se-ntindea
                        Şi pe sus o ridica
                        Şi-n mare mi-o arunca!
                        Valurile bulbucea,
                        Iar ea-n valuri cum trecea
                        Mreană de-aur se făcea.
                        Soarele se-nălţa sus,
                        Se lăsa tot spre apus
                        Şi-n mare se cufunda
 
                        La soră-sa Ileana,
                        Ileana Cosânzeana.
                        Iară Dumnezeu cel sfânt,
                        Sfânt în cer şi pe pământ,
                        Mâna-n valuri că băga
                        Mreana-n mână-o apuca
                        Şi-n ceruri o arunca
                        Şi-n lună plină-o schimba,
                        Apoi Domnul-Dumnezeu
                        Cuvânta cu graiul său;
                        Iar când Domnul cuvânta,
                        Lumile se spăimânta,
                        Mările se tupila,
                        Munţii se cutremura,
                        Cerul se întuneca:
                        „Tu, Ileană Cosânzeană,
                        Sufleţel fără prihană,
                        Şi tu, soare luminate,
                        Trupuşor făr’ de păcate!
                        Cu ochii să vă zăriţi,
                        Dar să fiţi tot despărţiţi.
                        Zi şi noapte plini de dor,
                        Arşi de foc ne-stingător,
                        Veşnic să vă alungaţi,
                        Cerul să cutreieraţi,
                        Lumile să luminaţi!”
