                        I
 
                        Frunză verde de ovăs
                        Floricică de pe şes!
                        Te-am îndrăgit de pe mers,
                        Că ţi-e mersul legănat,
                        La inimă m-a secat!
                        Floricică, floare-albastră
                        Răsărită-n calea noastră,
                        Năltişoară, subţirea,
                        Tocmai pe potriva mea,
                        Cărăuşii te-or călca.
                        Te-or călca şi te-or strica,
                        La inimă m-or seca.
                        Floricică, floricea,
                        Vină pe inima mea,
                        Lângă mine să-nfloreşti,
                        De pas rău să te fereşti,
                        Sufletul să-mi răcoreşti!
 
                        II
 
                        Frunză verde baraboi,
                        Ne-a făcut maica pe doi,
                        Unul miercuri, unul joi
                        Ş-a umplut lumea cu noi.
                        Ş-am avut o surioară
                        Ce-a umplut lumea de pară!
                        Maica s-a luat prin ţară
                        Să ne strângă grămăjoară.
                        Să ne dea în Bălţi la şcoală
                        (Mai bine-am muri de boală!),
                        Moscăleşte să-nvăţăm
                        Şi la oaste să intrăm!
                        Moscăleşte-oi învăţa
                        Când eu limba mi-oi uita,
                        Când a creşte grâu-n tindă,
                        Ş-a ajunge spicu-n grindă,
                        Când a creşte grâu-n casă
                        Ş-a ajunge pâine-n masă!
 
                        III
 
                        Zi şi noapte vicoleşte,
                        Nevastă, nevastă!
                        Dorul tău mă prăpădeşte,
                        Nevastă, nevastă!
                        Casa ta-i descoperită,
                        Mie-mi pare şindilită,
                        Casa ta e dezvelită,
                        Mie-mi pare poleită.
                        Când mă uit la casa ta,
                        Mi se rupe inima.
                        Când îţi zăresc umbletul,
                        Rău îmi arde sufletul!
 
                        IV
 
                        Frunză verde de măslină,
                        Trecui Nistrul, apă lină,
                        Să vedem pâinea de-i bună
                        Ca şi-n ţara mea străbună.
                        Fie dulce ca şi mierea
                        Mie-mi pare că-i ca fierea.
 
                        V
 
                        Frunză verde poamă coarnă,
                        Astă iarnă era iarnă
                        Şi ningea şi viscolea,
                        Bădiţa la noi venea,
                        Dar acu-i senin şi bine
                        Şi bădiţa nu mai vine.
                        Ori de mine-i s-a urât,
                        Ori cazaci l-au omorât,
                        Ardă-i focul la un loc,
                        Cum arde pieptu-mi în foc!
 
                        VI
 
                        Floare, floricea,
                        Mai zi, puica mea,
                        Cum ziceai aseară
                        Pe din jos de moară.
                        Cum ziceai, ziceai,
                        Inima-mi rupeai,
                        Mai zi încă-o dată
                        Şi mi-o rupe toată!
 
                        VII
 
                        Cine vede şi pricepe
                        Dragostea de unde-ncepe,
                        Cine vede şi cunoaşte
                        Dragostea de unde naşte?
                        De la gâtul cu mărgele,
                        De la buze rumenele,
                        De la grai cu drăgănele
                        De la ţâţe bourele.
 
                        VIII
 
                        Când eram la mama fată,
                        Purtam rochii de bucată,
                        Dar de când m-am măritat
                        C-un moscal din cela sat,
                        Nici n-am fustă de purtat,
                        Nici papuci de încălţat!
                        Inima-mi e cu lăcată.
                        Când aş descuia odată,
                        Ar cunoaşte lumea toată
                        Cât amar şi cât venin
                        Bea inima la străin.
 
                        IX
 
                        Frunză verde de hamei,
                        Ce gândeşti de nu mă iei?
                        Judecată poate vrei?
                        Hai la popa din Orhei:
                        „Protopope luminate,
                        Judecă şi fă dreptate”.
                        „Judecata ţi-e făcută,
                        Ia-ţi vădana şi fă nuntă”.
                        „Ba vădana n-oi lua
                        Chiar de mă vei blestema,
                        Ş-oi lua o fată mare
                        De peste cele hotare,
                        C-acolo sunt moldovence
                        Şi mai colo sunt muntence
                        Cu vers dulce femeiesc
                        Şi cu suflet românesc”.
 
                        X
 
                        Frunză verde de pelin,
                        Tu străină, eu străin,
                        Amândoi ne potrivim.
                        Hai în codru să trăim,
                        Haide-n codrii Bâcului,
                        Pe marginea Prutului,
                        Să ne facem bordeiaş
                        Cu uşorii de cireş,
                        Şi cu patul de măcieş,
                        Când vom vrea ca să dormim
                        În departe s-auzim
                        Buciumele păstoreşti
                        Din câmpii moldoveneşti.
 
                        XI
 
                        Ionel din Chişinău,
                        Drag îmi e numele tău!
                        De-i trăi să fii al meu,
                        De-i muri să te-ngrop eu.
                        Să te-ngrop la capul meu,
                        Ca să te visez mereu,
                        Să dorm pe mormântul tău
                        Până ce-a vrea Dumnezeu
                        Ca să mă sfârşesc şi eu.
 
                        XII
 
                        Ah! amar şi vai de viaţă!
                        Nici o dragă dimineaţă
                        Să nu vărs lacrimi pe faţă,
                        Nici o dragă de cu seară
                        Lumea să nu-i fie-amară!
                        Mare-i lumea, eu nu-ncap,
                        Şi mă mir: ce rău le fac?
                        Nici averea nu le iau,
                        Nici iubirea nu le vreau,
                        Ci tot plâng, jelesc mereu
                        La mormânt, la soţul meu,
                        Pe mormântu-i iarba creşte,
                        În mormânt el putrezeşte,
                        Inima mi se topeşte!
 
                        XIII
 
                        Frunză verde peliniţă,
                        Pe cea verde moviliţă
                        Se roteşte-o păuniţă
                        Ş-un păun cu chica scurtă,
                        Ieşi, bădiţă, de-l ascultă.
                        „Asculta-l-ar pustia
                        Că mi-a luat soţia.
                        Ochii cu sprâncenele,
                        Mâna cu inelele,
                        Gâtul cu mărgelele,
                        Gura cu mândrelele,
                        Şi mi-a luat zilele
                        De-a împlut movilele”.
 
                        XIV
 
                        Fă-mă, Doamne, ce mă-i face
                        Sufletul să mi se-mpace,
                        Fă-mă hulubaş de-argint
                        Cu aripile de vânt,
                        Să mai zbor de pe pământ
                        Până la maica pe mormânt.
                        Şi să stau, să m-odihnesc
                        Să plâng şi să mă jelesc
                        Şi de bune şi de rele,
                        De aleanul vieţii mele!
 
                        XV
 
                        Frunză verde clocotici,
                        La tot plopul câte cinci,
                        Iar la plopul cel mai mare
                        Şede un voinic calare
                        Şi tot zice cu oftare:
                        „La fântâna cu cerdac
                        Este-un trandafir de leac.
                        Cum aş face să nu-l scap,
                        Să mi-l pun seara la cap.
                        Toată noaptea să-mi visez
                        Mândruliţa ca să văz
                        De gândeşte ea la mine
                        Ori de umblă-n căi străine!”
 
                        XVI
 
                        Drag mi-a fost drumul încoace,
                        Şi n-am pentru cine-l face!
                        Puiculiţa ce-am iubit
                        Zice că m-am moscălit
                        Şi-mi vorbeşte duşmăneşte,
                        De pe mal când mă priveşte,
                        Şi-mi tot zice: Fugi departe
                        Că de mine tu n-ai parte!
                        Când erai român curat,
                        Sufletul meu ţi l-am dat,
                        Dar de când te-ai căzăcit
                        Eşti ca dracul de urât.
                        Prutu-i mare şi nu pot
                        Până la ea să-l trec înot.
                        Prutul vine ca un zmeu
                        Când sosesc pe malul său!
