                        Pe umeri pletele-i curg râu
                        Mlădie, ca un spic de grâu,
                        Cu şorţul negru prins în brâu,
                        O pierd din ochi de dragă.
                        Şi când o văd, îngălbenesc;
                        Şi când n-o văd, mă-mbolnăvesc,
                        Iar când merg alţii de-o peţesc,
                        Vin popi de mă dezleagă.
                        La vorbă-n drum, trei ceasuri trec
                        Ea pleacă, eu mă fac că plec,
                        Dar stau acolo şi-o petrec
                        Cu ochii cât e zarea.
                        Aşa cum e săracă ea,
                        Aş vrea s-o ştiu nevasta mea,
                        Dar oameni răi din lume rea
                        Îmi tot închid cărarea.
 
                        Şi câte vorbe-mi aud eu!
                        Toţi fraţii mă vorbesc de rău,
                        Şi tata-i supărat mereu,
                        Iar mama, la icoane,
                        Mătănii bate, ţine post;
                        Mă blestemă: De n-ai fi fost!
                        Eşti un netot! Ţi-e capul prost
                        Şi-ţi faci de cap, Ioane!
 
                        Îmi fac de cap? Dar las să-mi fac!
                        Cu traiul eu am să mă-mpac
                        Şi eu am să trăiesc sărac,
                        Muncind bătut de rele!
                        La fraţi eu nu cer ajutor,
                        Că n-am ajuns la mila lor
                        Şi fac ce vreau! Şi n-am să mor
                        De grija sorţii mele!
 
                        Mă-ngroapă fraţii mei de viu!
                        Legat de dânsa, eu să ştiu
                        Că am urâtei drag să-i fiu?
                        Să pot ce nu se poate?
                        Dar cu pământul ce să faci?
                        Şi ce folos de boi şi vaci?
                        Nevasta dacă nu ţi-o placi,
                        Le dai în trăsnet toate!
 
                        Ori este om, de sila cui
                        Să-mi placă tot ce-i place lui!
                        Aşa om nici vlădica nu-i
                        Şi nu-i nici împăratul!
                        Să-mi cânte lumea câte vrea,
                        Mi-e dragă una şi-i a mea:
                        Decât să mă dezbar de ea,
                        Mai bine-aprind tot satul!
