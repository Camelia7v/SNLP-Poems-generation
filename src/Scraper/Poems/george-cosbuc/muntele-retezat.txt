                        Muntele şi-acum ascunde
                        Între nouri fruntea lui;
                        Trăsnet când prin stânci pătrunde
                        Dintre stânci şi-acum răspunde
                        Vulturu-ngrijat de pui.
 
                        Fiarele şi-acum îşi cată
                        Sus prin codri adăpost,
                        Turme când pe culmi s-arată
                        Însă vârfu-i niciodată
                        N-o să fie cum a fost!
 
                        Că pe culmi atunci, pe creste,
                        Uriaşi trăiau cumpliţi,
                        Cu copii şi cu neveste.
                        Noi ştim numai din poveste,
                        Că-s acum de mult pieriţi.
 
                        Ici, pe-un munte, câte unul,
                        Altul colo-n pisc era;
                        Când vorbea, urla ca tunul;
                        Când fugea pe culmi nebunul,
                        Sub el locul tremura.
 
                        Noi le ştim, românii, toate,
                        Că trăiam şi-atunci pe-aici.
                        N-aveam grija lor, nepoate:
                        Le păream prin vale poate
                        Nişte biete de furnici.
 
                        Şi trecură vremi, trecură,
                        Uriaşii puţintei
                        Tot mai repede scăzură.
                        Cei din urmă cari văzură
                        Sfântul cer, îi ştim pe trei.
 
                        Un flăcău şi două fete;
                        Nimeni altu-n lung şi-n lat.
                        Ele-umblau nemângâiate
                        Şi-ntre ele-o ceartă dete,
                        Cui să-i fie el bărbat?
 
                        Preţul fu, ca-n vremi trecute,
                        O cetate-n munţi la nori:
                        Care-o va clădi mai iute.
                        Deci clădiră pe-ntrecute
                        Mânioasele surori.
 
                        Dar în dimineaţa-n care
                        Cea mai tânără-şi avea
                        Gata turnul ei cel mare,
                        Cealaltă-n supărare,
                        De pe-alt munte cum privea,
 
                        Fier de plug luând în mână,
                        Azvârli spre turn cu el,
                        Şi-a izbit aşa păgână
                        Zidul cel de-o săptămână.
                        Retezându-l aşa fel,
 
                        Că şi culme şi cetate,
                        Cu flăcău şi fată-n zbor,
                        Toate fost-au spulberate
                        Şi prin văi întunecate
                        S-a nălţat mormanul lor.
 
                        Ea, cea singură-n viaţă,
                        Hohotind porni acu
                        Şi-a pierit pe culmi prin ceaţă
                        Dintr-această dimineaţă
                        N-o ştim ce se mai făcu.
 
                        Noi, românii, ştim aceste,
                        Că pe-aici ne-avurăm rost
                        Când trăiau căpcăuni pe creste:
                        Multe ştim, că multă este
                        Vremea de când ştim ce-a fost.
 
                        Vezi pe-un deal acolo satul?
                        Dealu-ntreg e un mormânt:
                        Piscul ras din Retezatul.
                        Moarta fată şi-ngropatul
                        Uriaş acolo sânt!
