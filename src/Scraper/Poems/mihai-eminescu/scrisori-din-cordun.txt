                        Sună pietricică-n vale,
                        Cine-a pus ţara la cale
                        Şi acum la bătrâneţe
                        S-a întins pe criticale?
 
                        Ţi-am citit cu indulgenţă
                        Şi cu-amor eu criticaua,
                        O hazlie-impertinenţă,
                        Bat-o poarca, mânce-o caua.
 
                        Zice Darwin după tine
                        Cum că omul e-o maimuţă –
                        Simt humorul de gorile
                        Când dezmiard-o pisicuţă.
 
                        Pisicuţă criticoasă,
                        Ce îţi speli curata labă
                        Şi-ţi întorci dulce mustaţa,
                        Fii de treabă, fii de treabă!
 
                        Nu se scuipă-aşa în oameni,
                        Nu se mâncă astfel linte.
                        Fă politică, iubito,
                        Fii cuminte, fii cuminte!
 
                        Acolo vei putea spune
                        Tot ce vrei – căci ş-aşa nimeni
                        Nici te-aude, nici te crede,
                        O sublime, o sublime.
 
                        Nu se trec la noi potcoave
                        De la iepe demult moarte –
                        Pune-te de-nvaţă, dragă:
                        Nu ştii carte, nu ştii carte.
