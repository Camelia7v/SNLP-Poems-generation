                        Şi tăcutul, şi limbutul,
                        Scot merindea pe ştergar:
                        Pâine dulce, ouşoare,
                        Ceapă, brânză şi mărar.
 
                        Nici tăcutul, nici limbutul
                        Lesne firea nu şi-o schimbă,
                        Poate doar atunci să fie,
                        Când mi-o creşte păr pe limbă.
                        Cel tăcut de prânz se-apucă
 
                        Şi înghite pe tăcute.
                        Pe limbut limba-l mănâncă,
                        Spune vrute şi nevrute:
                        Cum a tras mâţa de coadă,
                        Ba cum a făcut-o fiartă,
                        Ba cum a lăsat-o baltă
                        Şi-a râs ciob de oală spartă,
 
                        Ba cum a-nghiţit găluşca
                        Fără nod şi fără ghiolţ,
                        Cum îşi ies unii din pepeni
                        Şi cum dau din colţ în colţ.
 
                        Cum era negru de foame
                        Şi-a mâncat ouă de struţ,
                        Cât e el de cumsecade,
                        A căzut din lac în puţ,
 
                        Cum i-au luat vorba din gură,
                        Cât a fost el de înfipt,
                        Unii-au vrut să-i sufle-n ciorbă,
                        Alţii să-l mănânce fript…
 
                        – Ptiu, belea, de şapte ori,
                        Să nu-ţi vină să-i omori?
                        Cel tăcut întinge-n sare,
                        N-are vreme să-i omoare.
