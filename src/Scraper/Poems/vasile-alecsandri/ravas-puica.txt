                        „Răvaş, puică, răvaş, dragă,
                        Nu-ţi pară lucru de şagă.
                        Răvaş de la împăratul
                        Că-ţi vine-acasă bărbatul”
                        „Arză-l focul de răvaş,
                        Şi-n cenuşă vedea-l-aş!”
                        „Gată-te, nevastă, bine
                        Că bărbatul iată-l vine”.
                        „Las’ să vie, dracul ştie!
                        Calea mărăcini să-i fie.
                        Eu cămaşa i-am spălat,
                        Cu urzici i-o am frecat
                        Şi pe spini i-o am uscat
                        Ş-încă i-am gătit de cină
                        Două labe de găină
                        Cu smântâna din fântână”.
                        „Gată-te, nevastă, bine,
                        Iată că drăguţul vine”.
                        „Las’ să vie, Domnul ştie!
                        Calea trandafiri să-i fie.
                        Eu cămaşa i-am spălat,
                        Cu sulcină-o am frecat,
                        Şi pe flori i-o am uscat
                        Ş-încă i-am gătit de cină
                        Un pui tânăr de găină,
                        Ş-o ulcică de vin plină.
                        Că-i sunt dragă, şi orice-oi face,
                        El îmi zice că îi place!”
 
