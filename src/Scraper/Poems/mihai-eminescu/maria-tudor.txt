                        De ce cu ochii-ncremeniţi sub bolte
                        De marmură – tu-l priveşti cu spaimă crudă?
                        Pândeşti ca leii, fruntea ta asudă
                        Şi pumnu-ţi vrea mânia-i s-o dezvolte.
 
                        Secerătorul tău l-ai pus la trudă
                        Şi snopi de vieţi sunt a lui recolte;
                        Pentru-al lui cap ai înfruntat revolte
                        Şi astăzi simţi că strângi la piept pe-o Iudă.
 
                        Te înalţă-n cer invidia vulgară
                        Căci ştii din lorzii junghiaţi a face
                        Lui Fabiano a măririi scară.
 
                        Tu eşti regină şi astfel îţi place.
                        Cine te vede, slab obraz de ceară,
                        Ştiind furtuna vieţii tale tace.
