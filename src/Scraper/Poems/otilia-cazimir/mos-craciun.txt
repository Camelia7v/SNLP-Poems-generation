                        Eu l-am văzut pe Moş Crăciun:
                        E un moşneag…
                        Cu barbă albă, cu cojoc şi cu toiag,
                        Ca toţi moşnegii care trec pe drum.
 
                        Departe, într-o ţară fermecată
                        În care nimeni n-a ajuns vreodată,
                        Stă singur cuc într-un bordei de fum.
                        Bătrânul, Moş Crăciun!
 
                        Şi trage moşul, trage din lulea…
                        Şi zilele se duc, şi iarna vine,
                        Şi prin căsuţe-ncep a-l aştepta
                        Băieţi cuminţi şi fete mici ca tine.
 
                        Şi într-o sară, Dumnezeu-cel-Sfânt
                        Întinde mâna-i bună spre pământ
                        Şi-anină-n cer, de-un fir de borangic,
                        Un pui de stea pentru Isus cel mic…
 
                        Atunci pe nevăzute cărărui,
                        Porneşte Moş Crăciun cu sacul lui,
                        Şi când adoarme zvonul de colindă,
                        El bate-ncet la uşa de la tindă…
 
                        A fost, moşneagul bun, şi-acum un an,
                        Dar tu erai prea mică şi nu ştii:
                        Ţi-a pus sub perinuţă jucării
                        Şi-un cerceluş cu piatră de mărgean.
 
                        Iar când a fost să iasă din iatac,
                        Măicuţa l-a pândit de după uşă,
                        Să nu te vâre din greşeala-n sac,
                        Ca pe-o păpuşă!
