                        Cântă-ne, zână, a lui Ahile Peleidul mânie,
                        Care cumplită făcu aheilor jale nespusă,
                        Suflete mii viteze de fii de eroi în Aii
                        Au trimis, pe ei înşii de pradă la câni lăsându-i
                        Şi la paseri. Astfel se-mplini a lui Zeus voinţă
                        Din acea zi când cearta făcu dezbinare amară
                        Între mult divinul Ahile şi fiul lui Atreu,
                        Agamemnon, al neamului tot şi al regilor rege.
                        Care din zei aţâţă al dezbinului foc între dânşii?
                        Fiul Latonei şi al lui Zeus, mânios pe rege,
                        El a trimis pierzătoare boli şi moarte prin gloate,
                        Pentru că atreidul mustrase pe preotul Chrise
                        Când acesta veni la Achaici mândre corăbii
                        Ca să-şi răscumpere fiic-aducând preţioasele daruri
                        Şi cu laurul nemuritorului Phoibos Apolon
                        Încunjură toiagul de aur. Tare rugă el
                        Şi pre ahei, dar mai cu seamă pe cei doi
                        Fraţi atrizi, ce erau căpetenii ai limbilor toate.
