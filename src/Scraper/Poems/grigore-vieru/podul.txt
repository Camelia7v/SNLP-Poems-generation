Lui Florin Piersic
Cu trei cuie-am început
Pod şi punte peste Prut.
Cu trei cuie neîntregi
Pod şi punte cum să legi?!
„Doamne, Doamne, tot zic Doamne,
Dumnezeu pare că doarme
Cu capul pe-o mănăstire
Şi de nimeni n-are ştire.”
Fraţi de grai, de sânge fraţi,
De la măicuţa furaţi.
Cioca-boca, trei lampaci,
Se dărâma tot ce faci.
„Doamne, Doamne, tot zic Doamne,
Dumnezeu pare că doarme
Cu capul pe-o mănăstire
Şi de nimeni n-are ştire.”
Valuri vechi şi valuri noi,
Curge Prutul fără noi
Neavând, noapte şi zi,
De cine se alipi.
„Doamne, Doamne, tot zic Doamne,
Dumnezeu pare că doarme
Cu capul pe-o mănăstire
Şi de nimeni n-are ştire.”
