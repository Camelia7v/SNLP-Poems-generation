                        O, stingă-se a vieţii fumegătoare faclă,
                        Să aflu căpătâiul cel mult dorit în raclă!
                        N-aflai loc unde capul în lume să mi-l pun,
                        Căci n-am avut tăria de-a fi nici rău, nici bun,
                        Căci n-am avut metalul demonilor în vine,
                        Nici pacinica răbdare a omului de bine,
                        Căci n-am iubit nimica cu patimă şi jind…
                        Un creier plin de visuri ş-o inimă de rând.
 
                        De mult a lumii vorbe eu nu le mai ascult,
                        Nimic e pentru mine ce pentru ea e mult.
                        Viitorul un trecut e, pe care-l văd întors…
                        Acelaşi şir de patimi s-a tors şi s-a retors
                        De mâinile uscate a vremii-mbătrânite.
                        Sunt limpezi pentru mine enigmele-ncâlcite:
                        Nu-ntreb de ce în lume nu ne e dat de soartă
                        Noroc fără durere, viaţă fără moarte.
                        Am pus demult deoparte acele roase cărţi
                        Ce spun c-a vieţii file au vecinic două părţi…
 
                        Cu-a lor înţelepciune nimica nu se schimbă
                        Cu dezlegări ciudate şi cu frânturi de limbă
                        Ocupe-se copiii… Eu pun o întrebare
                        Nu nouă, însă dreaptă… nu liberă, dar mare.
 
                        Viaţa, moartea noastră noi le ţinem în mâni,
                        Pe ele deopotrivă noi ne simţim stăpâni.
                        O cupă cu otravă, un glonte, un pumnar
                        Ne scapă deopotrivă de-o lume de amar.
                        De ce ţin toţi la dânsa, oricât de neagră fie?
                        Ea împlineşte oare în lume vreo solie?
                        E scop în viaţa noastră – vreun scop al mântuirii?
                        Nu junghiem fiinţa pe-altarul omenirii?
                        A gândului lucire, a inimii bătaie
                        Ridică un grăunte din sarcina greoaie
                        Mizeriei comune? Trăind cu moartea-n sân
                        Pe altu-n astă lume îl doare mai puţin?
                        O, eu nu cer norocul, dar cer să mă învăţ
                        Ca viaţa-mi preţ să aibă şi moartea s-aibă preţ.
                        Să nu zic despre mine ce omului s-a zis:
                        Că-i visul unei umbre şi umbra unui vis.
 
                        O, Demiurg, solie când nu mi-ai scris în stele,
                        De ce mi-ai dat ştiinţa nimicniciei mele?
                        De ce-n al vieţii mijloc, de gânduri negre-un stol
                        Mă fac să simt în minte şi-n inimă un gol?
                        De ce de pe vedere-mi tu vălul ai rărit,
                        Să văd cum că în suflet nu am decât urât?
                        Viaţa mea comună s-o târâi uniform
                        Şi să nu pot de somnul pământului s-adorm?
 
                        Zadarnică, pustie şi fără înţeles
                        Viaţa-mi nu se leagă de-un rău sau de-un eres.
                        Eu nu mă simt deasupra şi nu sunt dedesubt,
                        Cu mine nu am luptă, cu lumea nu mă lupt
                        Pentru-o minciună mare ori mare adevăr.
                        Totuna mi-ar fi mie, căci alta nu mai cer,
                        Decât să fiu în dreapta ori stânga hotărât,
                        S-omor şi eu pe altul sau să fiu omorât
                        Şi fără de nici un titlu în lume să mă-nser…
 
                        Căci ce-i la urma urmei minciună, adevăr?
                        Să ţin numai la ceva… oricât ar fi de mic…
                        Dar nu ţin la nimica, căci nu mai cred nimic.
