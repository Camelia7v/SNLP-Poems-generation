                        Cucu… cu-cu! prin grădină,
                        Cucu… cu-cu! prin zăvoi,
                        Toată primăvara-i plină
                        Lumea pomilor de noi.
 
                        Mititei, cu pene sure,
                        Şi cu zborul vitejesc,
                        Toţi copacii din pădure
                        Ne cunosc şi ne iubesc.
 
                        Versul nostru lung răsună,
                        Şi drumeţii trec şi spun:
                        – Cântă-ne de voie bună,
                        Cuculeţ de piază bun!
 
                        Şi ni-i dulce şi uşoară
                        Viaţa noastră: zbier şi cânt –
                        Şi din toate una-i doară
                        Jalea noastră pe pământ –
 
                        Căci în viaţa noastră toată
                        Ce-i mai sfânt şi dulce – nu-i.
                        Cuibul nostru niciodată
                        N-a fost leagăn pentru pui!
 
                        Niciodată nu ne cheamă
                        Gura pruncului flămând –
                        Şi cuvântul drag de mamă
                        Noi nu-l auzim nicicând!
