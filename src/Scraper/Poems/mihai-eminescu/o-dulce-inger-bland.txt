                        O, dulce înger blând,
                        Cu ochi uimiţi de mari,
                        La ce mai reapari
                        Să-ngreunezi al meu gând?
                        Părea că te-am uitat,
                        Că n-oi mai auzi
                        Că-mi aminteşti vreo zi
                        Din viaţa mea de sat!
 
                        Mai poţi să-ţi aminteşti
                        Cum noi umblam desculţi
                        Şi tu stăteai s-asculţi
                        Duioasele-mi poveşti?
                        Spuneam cum au îmblat
 
                        Frumos fecior de crai
                        În lume nouă ai
                        Iubita de-au aflat!
 
                        Ca şi când te-ai mira,
                        Tu ochii mari făceai,
                        Deşi mă pricepeai
                        C-o spun în pilda ta;
                        Ş-apoi când te rugam
                        Să-mi spui de mă iubeşti
                        Prindeai ca să şopteşti
                        Cu buzele abia!
 
                        Şi-mi răspundeai cu dor:
                        „Tu nu mă vei căta,
                        În veci rămân a ta
                        Căci drag îmi eşti de mor…”
                        Uitaşi al tău cuvânt:
                        Nu m-ai chemat să viu
                        Alăturea-n sicriu,
                        La stânga ta-n mormânt!
 
                        Dar azi, când se părea
                        Că-n veci eu te-am uitat,
                        Tu iar te-ai arătat
                        Ca-n tinereţea mea;
                        Suflarea ta uşor
                        Zburat-au răcorind
                        Şi reîntinerind
                        Întâiul meu amor.
 
                        Mai tare să-mi vorbeşti:
                        – De mine ce te temi? –
                        S-aud cum lin mă chemi
                        Acolo unde eşti!
                        Curând, curând şi eu
                        Îmi pare c-oi pleca
                        Pe dulce urma ta,
                        Iubit copilul meu!
