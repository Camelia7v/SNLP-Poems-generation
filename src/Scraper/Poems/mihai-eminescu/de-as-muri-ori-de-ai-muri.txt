                        C-o bucurie tristă te ţin acum în braţe.
                        Privire în privire şi sân la sân trăim,
                        Şi gura ta-mi surâde, şi ochii tăi mă-nvaţă
                        Când ţinem fericirea pe sân cum s-o iubim.
 
                        Dar de-oi muri vreodată, copilă gânditoare,
                        Crezi c-o să-ncet din stele mai mult a te iubi
                        Şi-o să petrec în pace prin lumile de soare,
                        în care-oi dăinui?
 
                        Nu, nu, copilă scumpă!… De-i auzi în noapte,
                        Când vei veghea în rugă la candela de-argint,
                        De-i auzi cum tristă aripa unei şoapte
                        Te-atinge aiurind,
 
                        De-i auzi vreo arpă sfărmată, plângătoare,
                        Vuind ca jalea neagră ce geme prin ruini,
                        Să ştii că prin a nopţii de întuneric mare,
                        La tine, înger, vin!
 
                        Şi să-mi deschizi fereastra, să trec o boare sântă
                        Prin oalele uitate de veştejite flori,
                        Să mângâi cu suflarea-mi a ta faţă pălindă,
                        Ochii tăi gânditori.
 
                        Dar de-i muri tu, înger de palidă lumină,
                        O, ce m-aş face-atuncea, mărite Dumnezeu?
                        O să te plâng cu vântul ce fluieră-n ruină
                        în rece zborul său?
 
                        Înger venit din ceruri, oi plânge al tău nume,
                        L-oi semăna-n flori palizi şi-n stelele de foc,
                        Cânta-te-aş ca şi râul cel scuturat de spume
                        în nopţi ce stau pe loc.
 
                        Şi aş primbla durerea-mi pe mări necunoscute,
                        Prin stânci ce stau în aer, prin munţi cu cap de fier,
                        Prin selbele bătrâne şi prin pustii tăcute –
                        Prin nourii din cer.
 
                        Pân-ce bătrân şi palid, cu cap pleşuv ca stânca,
                        Aş rumpe de pe liră-mi coarde ce nu mai sun’
                        Şi aş culca în piatră inima mea adâncă,
                        Cu dorul ei nebun.
