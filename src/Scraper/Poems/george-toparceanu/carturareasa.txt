                        – Uite, ai un dar în casă,
                        Vorbe bune, cu temei
                        De la dama cea de verde,
                        Dar să te fereşti să-l iei.
                        Pentru că nu minte cartea,
                        Ea ghiceşte orice gând,
                        Vezi, cu dama cea de tobă,
                        Ceartă, lacrimi pe curând.
                        Dragoste pe drum de seară
                        Cu un crai de ghindă, şi
                        Gând la gând cu bucurie,
                        Chiar o veste vei primi…
                        Serioasă, visătoare,
                        Cu ochi negri şi cuminţi,
                        A rămas privind, copila,
                        Gura babei, fără dinţi…
                        – Cum e crai de ghindă, babo?
                        – Nalt şi oacheş, fata mea.
                        – Şi cu ochii mari şi umezi,
                        Şi cam palid, nu-i aşa?
                        Seara, când să se dezbrace,
                        Singurică în iatac,
                        Pe obrajii ei s-aprinde
                        Floarea rumenă de mac.
                        Şi privindu-se-n oglindă
                        Îşi sărută braţul drept:
                        „Crai de ghindă, crai de ghindă,
                        Vin’ la mine, că te-aştept!”
