                        Auzit-aţi de-un oltean,
                        De-un oltean, de-un craiovean
                        Ce nu-i pasă de sultan?
 
                        Auzit-aţi de-un viteaz
                        Care veşnic şede treaz
                        Cât e ţara la necaz?
 
                        Auzit-aţi de un Mihai
                        Ce sare pe şapte cai
                        De strigă Stambulul vai?
 
                        El e Domnul cel vestit
                        Care-n lume a venit
                        Pe luptat şi biruit.
 
                        Spună râul cel oltean,
                        Spună valul dunărean
                        Şi codrul călugărean
 
                        Câte lupte au privit,
                        Câte oşti au mistuit
                        Câte oase-au înălbit?
 
                        Mulţi ca frunzele de brad,
                        Ca nisipul de pe vad,
                        Ca gemetele din iad!
 
                        Spună corbii munţilor
                        Şi fiarele codrilor
                        Care-a fost nutreţul lor?
 
                        Fost-au leşuri tătăreşti
                        Şi turceşti şi ungureşti
                        Date-n săbii româneşti!
 
                        Alelei! Mihai, Mihai!
                        Căci de noi milă nu ai,
                        Să ne scapi de-amar şi vai!
 
