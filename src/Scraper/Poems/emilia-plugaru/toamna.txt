                        Joacă razele de soare
                        Printre frunzele de nuc,
                        Trece-un vântuleţ şăgalnic
                        Şi le smulge şi se duc.
 
                        Şi se duc şi zboară-n cercuri
                        Frunze galbene, hazlii.
                        Vântuleţul le tot mână,
                        Spre frunzetul de prin vii.
 
                        Frunzuliţele aleargă,
                        Zburdă vesele prin vie,
                        Şi nici una dintre ele
                        Nu-nţelege şi nu ştie,
 
                        Că întoarcere la nucul
                        Ce pe crengi le-a legănat
                        Nu mai este, de ce oare?
                        De ce oare au plecat?
 
                        Vor veni iar neguri triste,
                        Se vor stinge toate jos.
                        Zboară-n cercuri, zboară-n cercuri.
                        Ce frumos e, ce frumos…
