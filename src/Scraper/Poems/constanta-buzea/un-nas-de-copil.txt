                        Povestea începe la prânz
                        Sau ţine din zori până-n seară:
                        Un nas de copil mi s-a plâns
                        Că duce doi saci cu povară,
 
                        Şi n-are măgari ca să-i care,
                        Căci ei duc samarul cu sare,
                        Şi n-are nici boi ca să-i ducă,
                        Sunt boii în luncă, la muncă,
 
                        Şi n-are nici cai ca să-i poarte,
                        Sunt caii-n câmpie, departe,
                        Şi n-are trăsură să-i plimbe,
                        Nici alt nas cu care să-i schimbe.
 
                        Povestea aceasta prea tristă
                        Sfârşeşte precis în batistă.
