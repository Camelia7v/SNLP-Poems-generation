                        Fata sta la poartă, mă-sa la prilaz
                        Nu ştiu ce-avea fata, că-i era necaz
                        Şi umbla de colo până colo beată.
                        O vedea şi mă-sa că e supărată
                        Şi că-i joacă-n lacrimi ochii arşi de foc,
                        O vedea prin casă că se învârte-n loc;
                        Prinde-n mâini un lucru numai ca să-l prindă,
                        Iese-n tindă, intră, iarăşi iese-n tindă
                        Şi frământă casa cu nimic, aşa.
                        Ieri, cât a fost ziuă, nu s-astâmpăra
                        Nici cât baţi în palme, şi-alerga silhuie,
                        O trudea vreo taină şi-ar fi vrut s-o spună
                        Şi de multă trudă, n-a vorbit deloc.
                        S-a culcat în urmă supărată foc
                        Şi prin somn întruna a vorbit cu şoapte.
                        Astă-dimineaţă s-a sculat de noapte
                        Şi-a tors două fuse până s-au sculat
                        Ceilalţi ai casei. Şi-avea plânsă faţa.
                        N-a vrut să mănânce. Toată dimineaţa
                        N-a vorbit nici două, iar când a-nceput
                        Mă-sa cu ocară, fata s-a făcut
                        Albă şi-apoi verde şi-a izbit din mână
                        Fusul plin şi furca şi-a umplut de lână
                        Laviţele vetrei. Bine, fă, dar ce-i?
                        A luat în urmă cusătura ei
                        Cea cu flori cămaşă, soare de frumoasă
                        Şi s-a dus în pragul tindei, ca să coasă.
                        Dup-un ceas de vreme, mamă-sa venind
                        Nu ştiu ce să-i spună, s-a crucit privind
                        Cusătura fetei: Nu vezi că se pierde?
                        Unde-ar fi cu galben, ai cusut cu verde;
                        Crucile pe umăr nu le-ai dus în şir.
                        Numără, Simino, numără pe fir;
                        Trei le treci şi două le desparţi deoparte,
                        Ca să iasă forma scrisă ca la carte.
                        Florile altiţei, tu le spânzuri sus,
                        Roşul de pe margini uite cum l-ai pus!
                        Şi-ai cusut cu negrul fluturii pe coate!
                        A văzut Simina greşurile toate
                        Şi-a început să taie cusătura-n rând.
                        Se uita la pânză! dar nebunu-i gând
                        Alerga departe, numai foc şi pară.
                        Când se întoarse-n urmă mamă-sa de-afară
                        Şi-a pus mâna-n şolduri şi-a privit-o drept:
                        Ai stricat, Simino, ce-ai cusut la piept!
                        Ce-a fost bun: păi, uite mânecile-s rele!
                        Ce-ai făcut? Stai beată şi te uiţi la ele!
                        Ea prinzându-şi toate sculele-ntr-un loc
                        Le-azvârli deoparte: Dă-le, mamă, în foc!
