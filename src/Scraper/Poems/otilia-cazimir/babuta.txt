                        E primăvară?
                        Pe uşa strâmbă a căsuţei afumate,
                        O babă a ieşit pe-afară
                        Cu şalul vechi în spate.
 
                        Când s-a topit omătul din ogradă?
                        E-un firişor de iarbă pe cărare,
                        Ori i se pare?
                        De n-ar durea-o trupul cum o doare,
                        S-ar apleca să-l vadă…
 
                        Întinde mâna searbădă şi rece,
                        Să prindă-n ea bănuţii calzi de soare,
                        Pomana primăverii care trece.
                        Şi râde-n tihnă… şi-a adus aminte
                        De-un nepoţel cuminte.
 
                        Şi pentru că i-e cald la mâini
                        Cum nu i-a fost de-atâtea săptămâni,
                        Zburătăceşte-n treacăt o găină.
                        Aruncă o privire spre fereşti
                        Şi, mărunţică, trece drumul la vecină,
                        Ca să mai afle veşti…
