                        Frunză verde meri creţeşti,
                        În oraş la Bucureşti,
                        L-ale case mari domneşti
                        De se văd în Stoieneşti,
                        Mândră masă e întinsă
                        Şi de mari boieri cuprinsă.
                        Tot boieri de-a oştilor,
                        Puterea domniilor
                        Şi groaza duşmanilor.
                        Iar în capăt cine şede?
                        Ştefăniţă Domn se vede,
                        Dar nici bea, nici veseleşte,
                        Ci cu ochii lung priveşte
                        La copila Dihului,
                        Surioara Mihului,
                        Mihului voinicului
                        Din valea Cobiului.
                        Că e mândră ca o floare,
                        Şi de ochi fermecătoare,
                        Şi de suflet iubitoare,
                        Unde-o vede Domnul moare!
                        „Copiliţă, drăguliţă,
                        Cu sân alb de porumbiţă,
                        Umple cupa mea de vin,
                        Ţie, dragă, s-o închin
                        Ş-apoi cântă-mi viers de dor
                        Cu glas dulce, răpitor,
                        Cântă-ţi, dragă, cântecul,
                        Că mi-e drag ca sufletul!”
                        Copiliţa se închină
                        Ca o floare de grădină
                        Şi-i întinde-o cupă plină,
                        Apoi zice încetişor
                        Un viers dulce, plin de dor:
                        „Frunză verde stejărel,
                        Am un frate voinicel
                        Şi mă tem amar de el!
                        Frunză verde măr domnesc,
                        Am un Domn care-l iubesc
                        Şi de dânsul mă-ngrijesc.
                        Vai de mine’ cum să fac
                        Pe-amândoi să mi-i împac,
                        Să-mi fie traiul pe plac!”
                        Copiliţa nu sfârşea
                        Şi Domnul astfel grăia:
                        „Copiliţă, mândruliţă,
                        Cu sân alb de porumbiţă,
                        Nu mai plânge, că-n curând
                        Împlini-voi al tău gând.
                        Voi, boieri ce ospătaţi,
                        Staţi şi nu mai închinaţi,
                        Cuvântul să-mi ascultaţi
                        Toţi călări şi înarmaţi
                        Cu săgeţi, cu buzdugane,
                        Şi la brâie cu arcane,
                        Ca să mergem despre soare
                        Să facem o vânătoare
                        După urşi şi căprioare,
                        După păsări gălbioare
                        Ce sunt bune de mâncare
                        Şi plăcute la cântare!”
 
                        II
 
                        Când de zi se lumina,
                        Boierii se aduna
                        Şi pe cai încăleca,
                        Şi cu Domnul toţi pleca,
                        Înspre munţi la vânătoare,
                        După urşi şi căprioare,
                        După păsări gălbioare.
                        Şi mergeau, frate, mergeau
                        Până-n munţi că ajungeau,
                        Iar când soarele-apunea,
                        Iată că se întâlnea
                        C-un cioban cu fluieraş
                        Şi cu port de oltenaş.
                        Domnu-n cale-i se oprea
                        Şi din gură-aşa grăia:
                        „Ciobănaş cu fluieraş,
                        Puişor de oltenaş,
                        Cunoşti calea codrului
                        De prin munţii Crişului?
                        Cunoşti fagul Mihului
                        Din codrul Cobiului?”
                        „Cunosc calea codrului
                        Până-n fundul fundului,
                        Ştiu şi fagul Mihului
                        Din codrul Cobiului”.
                        „De ştii locurile bine,
                        Nu mă-i duce tu pe mine?”
                        „Ba, te-oi duce eu pe tine
                        De-i lăsa tu oştile
                        Să-mi păzească oile,
                        Că de-oi pierde-o mieluşea
                        Oi slugi un an pe ea,
                        Şi de-oi pierde un mieluşel
                        Oi slugi doi ani pe el”.
                        Domnul oştile lăsa,
                        Cu ciobanul se lua,
                        Singur, singur, singurel
                        Pe o zare de muncel.
                        Iar ciobanul se-ndrepta
                        Către munţi şi mi-l purta
                        Pe cărări şi pe potici
                        Ce-s călcate de voinici,
                        Prin hăţiş, prin cărpiniş,
                        Unde nu-i loc de cârniş,
                        El mergea, frate, mergea
                        Pân’ ce-n codru ajungea
                        Drept la fagul Mihului,
                        Lăcaşul voinicului.
                        Când de fag s-apropia,
                        Ciobănaşul se oprea
                        Şi din gură-aşa grăia:
                        „Iată fagul Mihului,
                        Mihului voinicului!
                        Iar pe Mihul dacă-l vrei,
                        Cată drept în ochii mei!”
 
                        III
 
                        Domnul drept la el căta,
                        Ochii lui se încrunta.
                        Iar ciobanul se schimba,
                        Gluga lui îşi arunca
                        Şi deodată se-arăta
                        Cu zelar, cu buzdugan,
                        Cu haine de căpitan.
                        Apoi drept la Domn căta
                        Şi-n glas mare cuvânta:
                        „Alei! Doamne din domnie!
                        Ieri ai fost dat la beţie;
                        Astăzi venişi la trezie,
                        Dar n-ai prins la cuminţie.
                        Ce păcate te-au împins
                        Paloşul de ţi-ai încins?
                        Fostu-ţi-a silă de tine
                        De te-ai luat după mine.
                        Ori că nu te-ai săturat
                        Pe-a mea soră c-ai furat
                        Şi-ai făcut cu ea păcat
                        Făr-a te fi cununat?
                        Dar gândit-ai că păcatul
                        Îşi urmează vinovatul
                        Şi că-n lume orice faptă
                        Are faptă şi răsplată?”
                        Şi cum sta şi cum zicea
                        O frunză de fag smucea
                        Si-ntre buze o punea
                        Şi suna hoţiş din ea.
                        Frunza-n patru că plesnea,
                        Codrul negru clocotea,
                        De-un lung chiot chiotea,
                        De-un greu tropot tropotea,
                        Şi împrejuru-le deodată
                        Se ivea o mândră ceată,
                        O ceată de voinicei,
                        Lotri, puişori de zmei,
                        Cu căciuli stogoşate,
                        Cu chebe roşii pe spate,
                        Şi mustăţi de varvaric
                        Cum stă bine la voinic.
                        Lângă el cât îi zărea,
                        Mihul astfel le grăia:
                        „Fraţii mei, neferii mei,
                        Lotri, puişori de zmei!
                        Îl vedeţi voi pe ist om?
                        El e mare, căci e Domn,
                        Dar, cât e de Domn şi mare,
                        Minte coaptă încă n-are!
                        Hai, copii, de mi-l luaţi,
                        Prin săbii să-l fluturaţi,
                        Dar nimic să nu-i stricaţi,
                        Cale bună să-i lăsaţi,
                        Că de-i Domnul priceput
                        E destul câte-a văzut
                        Ca să afle, ca să ştie:
                        Cu Mihul nu-i de glumie!”
                        Domnul pe gânduri cădea
                        Ş-apoi astfel răspundea:
                        „Mihule, bujorule,
                        Frate, frăţiorule!
                        Eu la mână ţi-am picat,
                        Tu de moarte m-ai scăpat.
                        Când la mână mi-i pica,
                        Eu de moarte te-oi scăpa.
                        Vină mâini tu la domnie
                        Ca să vezi o cununie,
                        Cununia Domnului
                        Cu sora voinicului,
                        S-o fac mie soţioară,
                        S-o fac ţie Domnişoară!”
                        Astfel Domnul cuvânta,
                        Şi din codru se-nturna,
                        Iară codrul răsuna:
                        „Să trăieşti, măria ta!”
 
