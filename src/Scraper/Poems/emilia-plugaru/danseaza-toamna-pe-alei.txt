Dansează toamna pe alei
În ritmuri lente de fanfară,
Domol, încet cu paşii moi –
O toamnă nu e primăvară…
 
Se plimbă-o toamnă, lin, uşor,
Alături de o altă toamnă,
Sclipesc scântei în ochii lor
Şi două toamne se îndeamnă
 
Să-şi ia avânt din nou în vals,
Ca şi atunci, în vremi de ieri
Când erau tinere şi zburau
Ca două mândre primăveri…
 
Dansează toamnă pe alei
În ritmuri lente de fanfară,
Acum e toamna foc aprins
De-un soare cald ca-n primăvară…
