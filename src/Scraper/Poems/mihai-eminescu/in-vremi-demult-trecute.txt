                        În vremi demult trecute, când stelele din ceruri
                        Erau copile albe cu părul blond şi des
                        Şi coborând pe rază ţara lor de misteruri
                        În marea cea albastră se cufundau ades;
                        Când basmele iubite erau înc-adevăruri,
                        Când gândul era pază de vis şi de eres,
                        Era pe lumea asta o mândră-mpărăţie
                        Ce-avea popoare mândre, mândre cetăţi o mie.
 
                        Domnea în ea atuncea un împărat prea mare,
                        Bătrân, cu ani o sută pe fruntea lui de nea,
                        Şi mâna lui zbârcită, uscată însă tare,
                        A ţărilor lungi frâuri puternic le ţinea.
                        Şi ţările-nflorite şi-ntunecata mare
                        La glasul lui puternic gigantic se mişca.
                        Dar nu se miră lumea de braţu-i ce supune,
                        Ci de a lui adâncă şi dreaptă-nţelepciune.
 
                        În sala cu muri netezi de-o marmoră de ceară,
                        Pe jos covoare mândre, cu stâlpi de aur blond,
                        Cu arcuri ce-şi ridică boltirea temerară,
                        Cu stele, ca flori roşii pe-albastrul ei plafond,
                        Cu arbori ce din iarnă fac blândă primăvară
                        Şi-ntind umbre cu miros pe-a sălii întins rond,
                        Acolo sta-mpăratul… – boierii lui de sfat –
                        Pe tronu-i de-aur roşu sta mut şi nemişcat.
 
                        Ca aripi de lebede mari, albe, undoioase,
                        Pletele argintoase pe umerii-cădea
                        Şi barba lui cea lungă pe piept îi cădea deasă,
                        Dar ochii, stele negre, întunecaţi sclipea;
                        Sprincenele-i bătrâne se-ntunecau stufoase,
                        În mână sceptru de-aur, povara lui cea grea,
                        Pe fruntea lui cea ninsă de aur diadem –
                        Părea c-aşteaptă a morţii întunecos problem.
 
                        Boierii dimprejuru-i pe scaune de-onoare,
                        Păreau că-s zile stinse pierdute în trecut,
                        Cu feţele lor palizi ca raza cea de soare,
                        Cărunţi, cu bărbi albe pe pieptul cel tăcut;
                        Pe frunţi ce grămădise a anilor ninsoare,
                        Pe umerii lor vremea cu paşi mari a trecut.
                        Ca zilele alb stinse, ei din trecutul lor
                        Priveau la acel soare ce le-a lucit cu dor.
 
                        Deodată împăratul din tronul lui se scoală
                        Ca regele pustiei din stânca de granit;
                        În curte oastea sună cântarea triumfală.
                        Poporul o aude mişcându-se-miit.
                        Din muri, din stâlpii netezi, stindardele de fală
                        Desfăşurate tremur la zgomotul ivit.
                        Lui glasul îi tremură… dar răspicat şi blând
                        Vorbe mărgăritare le-nşiră tremurând.
 
                        – Vremea pe ai mei umeri s-a grămădit bătrână.
                        Din oase şi din vine a stors a vieţii suc
                        Şi slabă şi uscată e împărăteasca-mi mână.
                        Brad învechit prin stânci pe tronu-mi mă usuc,
                        Curând va-ntinde moartea mantaua ei cea brună
                        Pe mine… Şi suflarea-mi aripile-i o duc.
                        Cu rece-agheasmă moartea fruntea mea o sfinţeşte
                        Şi inima-mi bătrână bătăile-şi răreşte.
 
                        Şi sufletu-mi pân-n-a-ntins umflatele-i aripe
                        Spre-a stelelor imperiu întins ca şi un cort,
                        Nainte până corpu-mi să cadă în risipe,
                        Nainte de-a se rupe a vieţii mele tort,
                        Rog cerul să-nmulţească hotarnicele clipe,
                        S-urnesc pe umeri tineri imperiul ce-l port –
                        Pe-a fiului meu umeri voi pune pân- trăiesc
                        Imperiul gigantic, purpuru-mpărătesc.
 
                        Dar viaţa are multe alunecuşuri rele,
                        Prea-mbie pe oricine cu chipul ei cel drag
                        Şi frâurile lumii să i se pară grele,
                        Din mâni el să le scape la al domniei prag;
                        Căci zilele-unui rege primejdii au în ele –
                        El poate să aleagă-a plăcerilor şirag
                        Ş-atunci devine umbră – pe mână de mişei
                        Cad frâiele şi dânşii duc lumea cum vor ei.
 
                        Nainte de a pune pe brunele lui plete
                        Coroana mea de aur – eu voi ca să-l încerc.
                        Nu voi ca să se lase plăcerilor şirete
                        Ce strâng în lanţ de roze a cugetării cerc;
                        Nu voi ca lumea asta cu visuri să-l îmbete,
                        Căci cei mai mulţi din oameni după nimic alerg –
                        Să vadă-n cartea lumii un înţeles deschis,
                        Căci altfel viaţa-i umbră şi zilele sunt vis.
 
                        De-aceea înainte de-a morţii-mi sântă oră
                        V-am adunat, pe-al vieţii-mi mintos areopag.
                        De-acolo de-unde râuri spumoase se coboară
                        În umbra-ntunecoasă a codrilor de fag,
                        Pe muntele gigantic ce fruntea şi-o strecoară
                        Prin nori până la soare – trăieşte-un bătrân mag.
                        Când încă eram tânăr, el tot bătrân era:
                        Al vremilor curs vecinic nu-l poate turbura.
 
                        În fruntea lui e strânsă un ev de-nţelepciune.
                        Viaţa lumii toate în minte-i a-ncăput.
                        Trecutul… viitorul el poate-a ţi le spune;
                        Bătrânu-i ca şi vremea cea fără de-nceput
                        Şi soarele din ceruri la glasu-i se supune,
                        Al aştrilor mers vecinic urmează ochiu-i mut.
                        De-aceea voi ca dânsul pe fiul meu să-nveţe
                        Cari cărări a vieţii-s deşarte, cari măreţe.
 
                        Dar el din a lui munte în veci nu se coboară,
                        Căci nu vrea ca să piardă din ochi a lumii căi.
                        Ca nu cumva măsura, cu care el măsoară,
                        În lipsa-i să se schimbe… şi el, întors din văi,
                        Silit ca să înceapă din începutu-i iară,
                        Să nu poată s-oprească gândirea celor răi.
                        Şi cine-enigma vieţii voieşte s-o descuie,
                        Acela acel munte pe jos trebui să-l suie.
 
                        Cu buclele lui negre, ce mândre strălucite!
                        Cu faţa lui cea trasă, ce dureros de pal!
                        Cu ochii mari ce-şi primblă privirile-i unite,
                        C-o frunte-n bucle-şi pierde puternicu-i oval –
                        Astfel feciorul tânăr pe cugetu-i ţintit el.
                        Stă rezemat de pragul auritului portal:
                        A tatălui său vorbă aude şi se-nchină –
                        Un semn că se supune măsurii ce-o destină.
 
                        S-apropie cu pasuri modeste, line, rare
                        Şi umil îngenunche pe treapta de la tron:
                        – Pe mâne, pe când noaptea v-aprinde blându-i soare,
                        Când clopotul va plânge cu-al serei dulce ton,
                        Atunci eu mă voi duce, pe calul pag călare,
                        M-oi duce pân-la poala a muntelui Pion
                        Ş-apoi pe jos de-acolo eu muntele-am să sui,
                        Ca gândurilor mele aripi să le pui.
 
                        Aripi, ca să ştie ce e deşertăciunea:
                        Să treacă ale lumii curs mizer şi meschin,
                        Ca pasul vieţii-mi toate să-l ducă-nţelepciunea,
                        Ca sigur să calc calea vieţii cea de spini,
                        Ca tot ce eu voi face să fie fapte bune,
                        Să n-ascult decât glasu-adevărului senin;
                        Şi sarcina vieţii-mi să fie cât de grea,
                        Voi şti s-urmez, părinte, cu râvnă calea ta.
 
                        Retras în sală mare de marmură trandafirie,
                        Încins în strălucitul şi negrul lui talar,
                        Privirea lui o-nalţă pe-a cerului câmpie
                        Şi cugetul lui zboară în lumi fără hotar.
                        Şi gând cu gând se-mbină în lungă reverie,
                        Şi buzele-i se mişcă c-un zâmbet blând, amar,
                        Şi sufletul îl împlu dorinţe nemărginite,
                        Ca marea de adânce cu valurile uimite.
 
                        Ce sufletu-i doreşte se-ntreabă şi nu ştie,
                        Se uită-n stele, în lună, ce ca un vis de-argint
                        Cu faţa ei cea blondă lungi nourii sfâşie
                        Şi visuri lungi gândirea i-o-mbată şi i-o mint.
                        Aripa unui înger el simte că-l mângâie
                        Şi neteda lui frunte o-atinge tremurând –
                        Şi gâtul ăstui înger ar vrea ca să-l cuprindă,
                        Cu el să zboare-n ţara steloasă şi întinsă.
 
                        „Spun mite – zice singur – că orice om în lume
                        Pe-a cerului nemargini el are-o blândă stea,
                        Ce-n cartea veciniciei e-unită cu-a lui nume,
                        Că pentru el s-aprinde lumina ei de nea;
                        De-aceea întreb gândirea-mi ca să-mi răspund-anume
                        Din marea cea albastră, care e steaua mea?
                        E-acel trandafir roşu, ce mut-duios-uimit
                        Luceşte-un gând de aur deasupra-mi în zenit?
 
                        Un om se naşte – un înger o stea din cer aprinde
                        Şi pe pământ coboară în corpul lui de lut,
                        A gândurilor aripi în om el le întinde
                        Şi pune graiul dulce în pieptul lui cel mut.
                        O candelă a vieţii, de cer steaua depinde
                        Şi umblă scriind soarta a omului născut.
                        Când moare a lui suflet, aripile şi-a-ntins
                        Şi reînturnând în ceruri pe drum steaua a stins.
 
                        Dar ce e acea steauă? E-o candelă aprinsă,
                        De-a cerului mari valuri e dusă pe-al ei drum?
                        E-o pară aurită de-a firii pom suspinsă
                        Ce cade scuturată de-a morţii lung samum?
                        Şi dacă e o lume puternică, întinsă,
                        De viaţa mea-i legată viaţa unei lumi?
                        Pe capul meu şi-ntoarce destinurile sale,
                        Când mor ea cade stinsă-ntr-a caosului vale?
 
                        De ce de-a mea viaţă o lume e legată,
                        De ce un înger palid din cer s-a coborât,
                        Ca trupul meu să-nvie cu flacăra-i curată,
                        De ce-un geniu coboară în corpul cel urât,
                        De ce orice fiinţă din cer e condamnată
                        O viaţă să petreacă în scutece vârât?
                        Cine prescrie legea la orice înger blând
                        Ca-n viaţa-i să coboare o dată pe pământ?”
 
                        Şi murii netezi, roşii, de marmură curată
                        Lumina lunii blânde în sală o răsfrâng,
                        Şi aeru-mprejuru-i, lumina-i colorată,
                        Căci razele se-mbină, se turbură, se frâng,
                        Şi-n dulcea atmosferă uimită, purpurată
                        S-aud glasuri uşoare ca arfe care plâng.
                        Dar nu-i sunet aievea… ci-a gândurilor sale
                        Glas tremurat şi dulce îi răspundea cu jale:
 
                        „Când Dumnezeu creează de geniuri o ceată
                        Să cerce vrea p-oricare de-i rău ori de e bun,
                        Căci nu vrea să mai vadă cum a văzut odată
                        Că cete rele d-îngeri la glas nu se supun,
                        Că cerul îl răscoală cu mintea turburată
                        Pân-ce trăsniţi se prăval în caosul străbun;
                        De-aceea în om ce naşte, din îngeri orişicare
                        O dată-n vecinicia-i coboară spre cercare.
 
                        Când sună-n viaţa lumii a miezenopţii oră,
                        Atunci prin ceruri îmblă zâmbind amorul orb,
                        De îngeri suflete-albe văzându-l se coloră
                        Şi ochii lor albaştri privirea lui o sorb;
                        Plecând spre pământ ochii ei timizi se-namoră
                        În pământeşti fiinţe cu fragedul lor corp,
                        Şi prin a lumii vamă cobor bolnavi de-amor
                        În corpurile de-oameni ce-aştept venirea lor.
 
                        Dar pân-ce corpu-n lume un înger îl cuprinde,
                        Deasupra vămii lumii pe luminoase căi
                        Imperiul lui cel mare o stea în cer aprinde –
                        Acolo el domneşte, lăsând a lumii văi.
                        Dar de viaţa-i lumească domnia-n cer depinde:
                        De-i rău, steaua s-aruncă în noaptea celor răi
                        Şi lumile nestinse pe-a cerului cununi
                        Imperii sunt întinse a îngerilor buni.
 
                        Abia părăsesc unii a domei mari pilaştri,
                        Abia părăsesc cerul şi înfloritu-i cort,
                        Abia au vreme-a pierde puternicii lor aştri.
                        Coboară-n lume, află amorul lor că-i mort.
                        Atunci îl iau în braţe şi luminând albaştri
                        În lumea lor bogată cu lacrimi ei îl port –
                        Sunt îngeri blânzi şi timizi, aşa nevinovaţi
                        Încât în astă lume nu trebuiesc cercaţi.
 
                        A unui înger palid ursita pământească
                        Legată e de soarta corpului ce-l aleg.
                        Atârnă de viaţă domnia lor cerească:
                        Ce seamănă în lume, în stele ei culeg;
                        Nefericiţi adesea, ce-o soartă-mpărătească
                        Un om ce-i născut mare în lume îşi aleg;
                        Un împărat puternic dar înfocat când moare;
                        O stea urieşească în caos se coboară.
 
                        Dar în acest cer mare ce-n mii de lumi luceşte
                        Tu nu ai nici un înger, tu nu ai nici o stea.
                        Când cartea lumii mare Dumnezeu o citeşte
                        Se-mpiedică la cifra vieţii-ţi făr-să vrea.
                        În planu-eternităţii viaţa-ţi greşeală este,
                        De zilele-ţi nu este legat-o lume-a ta.
                        Genii beau vinu-uitării, când se cobor din ceruri:
                        Deschise-ţi-s, nebându-l, a lumilor misteruri.
 
                        Greşeli, de astea-n lume se-ntâmplă-adesea multe
                        Şi-ncurcă a veciniciei mult înţeleptul plan.
                        Găseşti în lume oameni cu minţile oculte
                        Cari cunosc a lumii gândire de titan;
                        Să ştii însă că oamenii în veci nu vor s-asculte
                        Şi-n basme au un nume: li zice năzdrăvan.
                        La gânduri uriaşe a lor minte asudă.
                        Da oamenii-i înconjor şi nu vor să-i audă.
 
                        Deşi rari şi puţini-s, lumea nu va să-i vază.
                        Viaţa lor e luptă, când mor se duc neplânşi.
                        Ei n-au avut la leagăn un blând înger de pază
                        Şi-a lor ochi de durere sunt turbure, şi stinşi;
                        Dară deşi blânzi îngeri nu-şi varsă a lor raze
                        În sufletul lor, totuşi ei mari îs şi distinşi,
                        Căci Dumnezeu în lume le ţine loc de tată
                        Şi pune pe-a lor frunte gândirea lui bogată.
 
                        Dar e un înger palid cu lungi aripi şi negre,
                        În aste firi măreţe în veci e-namorat.
                        Păcat numai c-amoru-i stinge sisteme-ntrege,
                        Întorsul lui omoară p-oricine l-a ascultat,
                        Seducător trimite plăcerile alegre
                        Şi de asculţi cântarea-i geniu-ţi e sfărâmat.
                        A celor trecătoare în mâna lui e soarte,
                        Frumosu-i ca nealţii şi numele-i e: Moarte!
 
                        De-aceea să n-asculţi tu sublima lui cântare,
                        Căci morţi-s pe vecie acei ce o ascult,
                        În fiecare secol un alt amant el are
                        Şi cel care-l iubeşte rămâne-n veci ocult.
                        Ascultă glasu-mi rece: eu sunt un seraf mare.
                        De Domnul eu trimesu-s, căci te iubeşte mult,
                        Să scap a ta fiinţă de caosu-i imens –
                        Eu în glasul gândirii-ţi am pus acesta sens.
 
                        Că dincolo de groapă imperiu n-ai o lume,
                        De asta ţie n-are de ce să-ţi pară rău;
                        A geniului imperiu: gândirea lui – anume;
                        A sufletului spaţiu e însuşi el. Ca grâu
                        Vei semăna în ceruri a gândurilor sume
                        Şi-atunci realizate vor fi, vor sta mereu.
                        Că-n lumea dinafară tu nu ai moştenire,
                        A pus în tine Domnul nemargini de gândire.
 
                        În aste mari nemargini unde gândiri ca stele
                        Lin înfloresc, miriade s-amestecă, contrag;
                        Zidite-n dome mândre, de cugetări castele
                        Se dărâmă la suflarea-ţi şi-n taină se desfac
                        Sau la dorinţa-ţi numai se mişcă ca mărgele
                        Şi sun cântări, ce vibră – se-ntunecă şi tac;
                        Astă nemărginire de gând ce-i pusă-n tine
                        O lume e în lume şi în vecie ţine.
 
                        Când mintea va cuprinde viaţa ta lumească,
                        Când corpul tău cădea-va de vreme risipit,
                        Vei coborî tu singur în viaţa-ţi sufletească
                        Şi vei dura în spaţiu-i stelos nemărginit:
                        Cum Dumnezeu cuprinde cu viaţa lui cerească
                        Lumi, stele, timp şi spaţiu ş-atomul nezărit,
                        Cum toate-s el şi dânsul în toate e cuprins,
                        Astfel tu vei fi mare ca gândul tău întins.
 
                        De-astă viaţă mândră de vrei să ai o ştire,
                        Gândeşte num-atuncea la visuri şi la somn,
                        Ca mort e corpul rece în noapte, nesimţire,
                        Pe creaţiuni bogate sufletul este domn;
                        În ocean de stele, prin sori, nemărginire,
                        El îmblă, risipeşte gândirile prin somn;
                        Deşi nu sunt aievea aceste lumi solare,
                        El tot le vede, simte, le-aude şi le are.
 
                        Când omul risipitu-i, un lut fără suflare,
                        Sufletul în afară rămâne surd şi orb:
                        Un cântec fără arpă, o rază fără soare,
                        Un murmur fără ape, e suflet fără corp,
                        Dar înăuntru-i este o lume-ntinsă mare,
                        Aievea-i pentru dânsul. Cum picături ce sorb
                        Toate razele lumii într-un grăunte-uimit,
                        În el îs toate, dânsul e-n toate ce-a gândit.
 
                        Seraful îşi sfârşise vibrata-cugetare,
                        Gândirea tace-asemeni în fiul de-mpărat,
                        Şi galbenă ca gheaţa ruptă din nori răsare
                        Luna şi trece moartă pe cortu-înnourat
                        Şi cerul nori gândeşte, nori mari de răzbunare.
                        Ce vor să biciuiască pământul răsculat
                        Şi noaptea-înşiră ceasuri pe firu-i incolor.
                        Ca râul care-şi mână trecutu-n viitor.
