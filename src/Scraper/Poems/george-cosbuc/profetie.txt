                        Caligenes sfârşeşte moşia de arat;
                        O seamănă. Pe urmă roman adevărat
                        Dă goană-n urbea Romei să-ntrebe toţi augurii
                        Că da-vor zeii nobili rod bun semănăturii?
                        În Roma, cel mai vrednic augur, Aristofil,
                        E om cărunt, serveşte de când era copil,
                        Şi poate să-mblânzească şi viforul cu ruga.
                        La dânsul vine dară Caligenes în fuga,
                        Zicând: Aristofile, să-mi spui tu de va fi
                        An bun şi toamnă lungă, de pot nădăjdui,
                        Să secer grâne coapte şi pline-n spic? Păşeşte
                        La scândura-i augurul, ia bobi, îi rânduieşte
                        Vrăjind; apoi mai face cu băţul său figuri;
                        Îşi încruntă fruntea cu-atâtea încreţituri,
                        Dă roată prin odaie şi numără întruna
                        Pe unghii, roagă cerul cu stelele şi luna;
                        Mai face-un hocus-pocus şi-odată stă pe loc;
                        Se-ntoarce şi grăieşte cu tonul de proroc:
                        De cumva e sămânţa destul de roditoare
                        Şi bine semănată, la caz dacă e soare
                        Şi cald, pe câtă vreme sub brazde ea va sta,
                        Pe loc ce ploi mănoase şi calde vor uda
                        Câmpiile, îţi iese sămânţa toată plină;
                        Fii sigur că de cumva nu vei avea neghină
                        Şi alte ierbi, grâul va creşte ca un râu
                        La caz că n-o să bată furtuna peste grâu,
                        Rupându-i paiul; însă de vei avea norocul
                        În orice fel să-ţi aperi de cerbi şi vite locul,
                        Ca nu cumva să-ţi pască din grâu presupunând
                        Că piatra nu te-o bate, nici bruma, şi scăpând
                        De paseri să nu-ţi fure din boabe semănate
                        Oricum, orice… În fine, spun zeii că tu poate
                        Avea-vei grâu, căci anul va fi dintre cei buni;
                        Dar ţine minte bine: necopt să nu-l aduni!
                        Atunci ţi-or fi desigur grânarele înguste
                        De-or vrea din ceruri zeii să scapi fără lăcuste!
