                        O, Mercur, a cărui poveţe deprins-au
                        Amphion, urnind după cântecu-i pietre,
                        Şi tu liră, care-n cald avânt din şapte
                        Coarde suna-vei
 
                        Templelor, ospeţelor mari amică –
                        Nu c-altădată, fără de grai – o, spune-mi
                        Cântul, cărui neînduplecata Lyde-i
                        Plece urechea.
 
                        Ea ca mânza tretină-n câmp se joacă,
                        S-o atingi chiar neîngăduind. Nu ştie
                        Rostul nunţii; crudă rămâne pentru-a
                        Soţului patimi.
 
                        Tigri după tine se iau şi codri,
                        Râul care fuge spumând opri-l-ai,
                        Alintându-l, fere-ndărăt portarul
                        Orcului groaznic,
 
                        Cerber ce cu sute de şerpi în creştet
                        Ca ş-al furiilor, exală ciumă
                        Pe când spume fac şi venin tustrele
                        Limbile gurii.
 
                        Chiar Ixion, Tytios chiar în silă
                        Au zâmbit, deşartă rămas-au urna,
                        A lui Danau fiice auzind cântarea-ţi
                        Fermecătoare.
 
                        Lyde ascultă crimele-acelor fiice,
                        Căci pedeapsa lor e să umple vasul,
                        Ce de-a pururi fără de fund se scurge –
                        Soarta-ndelungă
 
                        Urmăreşte crimele mari în iad chiar:
                        Căci păcat mai nelegiuit putea-s-ar
                        Decât moarte soţilor lor cu aspru
                        Fier să le dea?
 
                        Una numai, demnă de-a nunţii faclă,
                        Vicleni frumos pe cumplitu-i tată,
                        Strălucind vestită de-atunci prin secole,
                        Nobila fiică!
 
                        „Scoli – ea zise, tânărul soţ trezindu-şi –
                        Scoli să nu-ţi dea somnul de veci de unde
                        N-aştepţi. Fugi de socru-tău, de surori ce
                        Fără de lege,
 
                        Ca leoaice cari surprind juncanii,
                        Mirii lor ucid… numai eu mai blândă
                        Nici în tine dau, nici voi a te ţine-n
                        Negrele ziduri…
 
                        M-o încărca părintele meu cu lanţuri
                        Pentru că-ndurare avui de un biet om
                        Sau pe un vas trimite-mă-va departe-n
                        Câmpii numidici.
 
                        Fugi oriunde ochii te duc ori vântul
                        Până-i noapte, până veghează Venus,
                        Mergi cu bine. Ţine-mă minte… sapă-un
                        Vers pe mormântu-mi.
