                        Vântul e copil zburdalnic, fără milă, nici mustrare,
                        Care împinge-n rea furtună toate vasele pe mare,
                        Şi, ca lupul după turme, se alungă după nori,
                        Şi doboară stejari falnici şi desfoaie blânde flori.
 
                        Vântul fură o scânteie şi-n girezi el o aruncă,
                        Privind cum se pierde rodul unui an întreg de muncă,
                        Apoi merge la copile ce culeg laur de in
                        Şi râzând le despleteşte, dezmierzând albul lor sân.
 
                        În tuspatru părţi a lumii turbat vântul se tot duce,
                        Ca păgânul pe mormânturi răsunând creştina cruce,
                        Şi de-a morilor blesteme alungat, fuge nebun
                        Printre tufe înţepătoare şi nuiele de alun.
 
                        Iar când el se-ntoarce în codri, mama lui ce-l tot boceşte
                        Zile-ntregi îl scaldă-n lapte şi de răni îl lecuieşte…
                        – „Nu mai plânge, măiculiţă! zice el, aşa cum sânt,
                        Când sărut ochii lor veseli, se dau fetele în vânt!”
