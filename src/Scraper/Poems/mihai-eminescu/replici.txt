                        POETUL
 
                        Tu eşti o undă, eu sunt o zare,
                        Eu sunt un ţărmur, tu eşti o mare,
                        Tu eşti o noapte, eu sunt o stea –
                        Iubita mea.
 
                        IUBITA
 
                        Tu eşti o ziuă, eu sunt un soare,
                        Eu sunt un flutur, tu eşti o floare,
                        Eu sunt un templu, tu eşti un zeu –
                        Iubitul meu.
 
                        Tu eşti un rege, eu sunt regină,
                        Eu sunt un caos, tu o lumină,
                        Eu sunt o arpă muiată-n vânt –
                        Tu eşti un cânt.
 
                        POETUL
 
                        Tu eşti o frunte, eu sunt o stemă,
                        Eu sunt un geniu, tu o problemă,
                        Privesc în ochii-ţi să te ghicesc –
                        Şi te iubesc!
 
                        IUBITA
 
                        Îţi par o noapte, îţi par o taină
                        Muiată-n pala a umbrei haină,
                        Îţi par un cântec sublim încet –
                        Iubit poet?
 
                        O, tot ce-i mistic, iubite barde,
                        În acest suflet ce ţie-ţi arde,
                        Nimica nu e, nimic al meu –
                        E tot al tău.
