                        Un gâscan cu pene lucii
                        Cum trecea pe pod prin sat
                        Şi-ntr-o mân-avea papucii,
                        Nu ştiu cum i s-a-ntâmplat
                        Că papucii lui căzură,
                        Ce păcat, o, ce păcat!
                        Căci erau cu-alesătură,
                        Fără leac de tivitură
                        Ce păcat!
 
                        Gâştele-auzind cum zbiară:
                        Aoleu! Papucii mei!
                        Într-un suflet alergară
                        Şi-ntrebau mirate, ce-i?
                        Am rămas, plângea gâscanul,
                        Păgubaş de patru lei!
                        Iată-mă desculţ, sărmanul!
                        Ce mă fac acum, golanul,
                        Fără ei!
 
                        Haideţi toţi, şi moşi şi babe
                        Să-i cătăm pe râu acu!
                        Repede-notând din labe
                        Cârdul tot pe râu trecu.
                        I-ai găsit? Eu, nu, surată,
                        Ce mă-trebi aşa şi tu?
                        Toate apoi strigau deodată:
                        Bată-i pacostea să-i bată!
                        Nici eu, nu!
 
                        Vara-ntreagă tot umblară,
                        Dar papucii duşi au fost!
                        Şi-au să umble şi la vară
                        Până ce le-or da de rost!
                        Iar gâscanul merge, vine,
                        Face cruci şi ţine post,
                        Nu-i găsesc! Sărac de mine,
                        Iar desculţ e, vezi tu bine,
                        Lucru prost!
 
                        Gâştele de-atunci, în cale,
                        Când văd apa undeva,
                        Căutând pornesc agale
                        Tot crezând că-i vor afla.
                        Vin şi raţe să le-ajute:
                        Mac-mac-mac şi ga-ga-ga!
                        Mac-mac-mac! Haide vino, du-te,
                        Zile-aşa pe râu pierdute!
                        Ga-ga-ga!
 
                        Iar când gâştele stau gloată
                        Şi prin dreptul lor te duci,
                        Sare tabăra lor roată
                        Şi te-ntreabă: Ce ne-aduci?
                        Ai găsit papucii? Spune!
                        Tu la fug-atunci s-apuci!
                        Sî-sî-sî! Tot fac nebune
                        Şi te muşcă, doar le-ai spune
                        De papuci!
