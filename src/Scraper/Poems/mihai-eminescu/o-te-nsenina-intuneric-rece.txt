                        O, te-nsenină, întuneric rece
                        Al vremii. înfloreşte-n neagra-ţi
                        Speluncă umedă ca ebenul cel topit,
                        Fă ca să strălucească pe-acea cale
                        Ce duce-n vecinicie toate-acele
                        Fiinţe nevăzute, cari sunt,
                        Deşi trec nesimţite, ca şi vremea
                        Ce vremuieşte-adânc în tot ce e.
                        Să văd trecând în haină cuvenite
                        Acele gânduri, ce-atunci când apar
                        Nemuritoare par, pentru c-apoi
                        Nici să nu ştii cum de au dispărut.
                        Din mintea secolelor lungi, greoi –
                        Ca şi când n-ar fi fost. Câte fiinţe
                        Ar trebui să treacă pe-a ta cale:
                        Unele mândre, ţanţoşe, regale,
                        Cu-ncoronată frunte – îmbrăcate
                        În purpură; altele dulci, cu ochii
                        Moi, mari, albaştri… albe ca şi crinul,
                        Mişcând a lor corp voluptos, ce-nvită
                        Mai aruncând priviri de muritoare,
                        Mai căutând iubire, ca sirene;
                        Unele-nchipuite, alte tâmpe,
                        Unele aspre, altele duioase,
                        Toate cerând brevet la nemurire
                        Şi toate strecurându-se cu toate astea
                        Pe calea care duce la oraşul
                        Uitării, îngropat de vecinicie.
                        Dar deasupra-astei mulţimi pestriţe
                        De gânduri trecătoare, vezi departe
                        Munţii de vecinici gânduri ridicând
                        A lor trufaşă frunte către cer:
                        Cu nepăsare ei privesc la toate
                        Efemeridele ce trec în vale
                        Cântând, vuind, certându-se şi toate
                        Aspirând la un lucru care-n veci
                        Nu poate fi a lor – eternitatea
