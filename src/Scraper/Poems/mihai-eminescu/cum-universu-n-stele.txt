                        Cum universu-n stele iubeşte noaptea clară,
                        Cu toate-a mele gânduri astfel eu te-am iubit,
                        Când am plecat eu fruntea cu-a gândului povară
                        Pe sânu-ţi să se-nchidă de lume ostenit.
 
                        Simţii atunci puternic cum lumea toată-n mine
                        Se mişcă, cum se-ndoaie a mării ape-ntregi
                        Şi-n fruntea mea oglindă a lumilor senine,
                        Aveam gândiri de preot şi-aveam puteri de regi.
 
                        Dar ca pe-un măr cu vierme mi-ai omorât simţirea
                        În goana lumii oarbe, pe strada în noroi.
                        De-atunci mă-ntreb cum oare de m-a-nşelat privirea,
                        Cum s-a putut ca-n lumea asta să ne iubim… noi?
 
                        Astăzi inima-mi este o rădăcin-uscată,
                        Gândirea mea o toamnă ca gândul unui mort,
                        Sunt ca un imperator cu fruntea devastată:
                        Demult nu ştiu nimic de imperiul ce-l port.
