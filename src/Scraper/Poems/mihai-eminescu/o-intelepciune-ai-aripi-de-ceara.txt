                        Ce mâni subţiri s-apucă de perdele
                        Şi într-o parte timide le trag!
                        În umbra dulce, după vechi zăbrele
                        Suspină gură-n gură, drag cu drag.
                        Luceşte luna printre mii de stele,
                        Suspină vântu-n frunzele de fag,
                        Se clatin codri mângâiaţi de vânt –
                        Lumini pe ape, neguri pe pământ.
 
                        *
 
                        O, înţelepciune, ai aripi de ceară!
                        Ne-ai luat tot fără să ne dai nimic,
                        Puţin te-nalţi şi oarbă vii tu iară,
                        Ce-au zis o vreme, altele deszic,
 
                        Ai desfrunzit a visurilor vară
                        Şi totuşi eu în ceruri te ridic:
                        M-ai învăţat să nu mă-nchin la soartă,
                        Căci orice-ar fi ce ne aşteaptă – moarte!
 
                        Tu ai stins ochiul Greciei antice,
                        Secat-ai braţul sculptorului grec,
                        Oricât oceanu-ar vrea să se ridice
                        Cu mii talazuri ce-nspumate trec,
                        Nimic el nouă nu ne poate zice.
                        Genunchiul, gândul eu la el nu-mi plec,
                        Căci glasul tău urechea noastră-o schimbă:
                        Pierdută-i a naturii sfântă limbă.
 
                        În viaţa mea – un rai în asfinţire –
                        Se scuturau flori albe de migdal;
                        Un vis purtam în fiece gândire,
                        Cum lacul poartă-o stea pe orice val;
                        A zorilor suavă înflorire
                        Se prelungea până-n amurgul pal,
                        În văi de vis, în codri plini de cânturi,
                        Atârnau arfe îngereşti pe vânturi.
 
                        Şi tot ce codrul a gândit cu jale
                        În umbra sa pătată de lumini,
                        Ce spun: izvorul lunecând la vale,
                        Ce spune culmea, lunca de arini,
                        Ce spune noaptea cerurilor sale,
                        Ce lunii spun luceferii senini
                        Se adunau în râsul meu, în plânsu-mi,
                        De mă uitam răpit pe mine însumi.
 
                        În van cat întregimea vieţii mele
                        Şi armonia dulcii tinereţi;
                        Cu-a tale lumi, cu mii de mii de stele.
                        O, cer, tu astăzi cifre mă înveţi;
                        Putere oarbă le-aruncă pe ele,
                        Lipseşte viaţa acestei vieţi;
 
                        Ce-a fost frumos e azi numai părere –
                        Când nu mai crezi, să cânţi mai ai putere?
 
                        Şi dacă nu-i nimic decât părere
                        Tot ce suspină inimii amor,
                        Istoria cu lungile ei ere
                        Un vis au fost amar – amăgitor;
                        Tot ce-aspirarăm, toată-acea putere
                        Care-am robit-o falnicului dor
                        Am cheltuit-o ca nişte nebuni
                        Pe visuri, pe nimicuri, pe minciuni.
 
                        Sunt neînţelese literele vremii
                        Oricât ai adânci semnul lor şters?
                        Suntem plecaţi sub greul anatemei
                        De-a nu afla nimic în vecinic mers?
                        Suntem numai spre-a da viaţă problemei,
                        S-o dezlegăm nu-i chip în univers?
                        Şi orice loc şi orice timp, oriunde,
                        Aceleaşi vecinice-ntrebări ascunde?
