                        O candelă subţire sub bolta cea înaltă
                        Lumină peste regii cei dacici laolaltă,
                        Cari tăiaţi în marmură cu steme şi hlamide
                        Se înşirau în sală sub negrele firide,
                        Iar colo-n fruntea sălii e-un tron acoperit
                        C-un negru văl de jale, căci Sarmis a murit.
                        Iar chipu-i – cel din urmă în lungul şir de regi –
                        Sub vălu-i ca pe-o umbră, abia îl înţelegi.
                        Deodată crâşcă fierul în dosu-unei firide.
                        A unei tainiţi scunde intrare se deschide,
                        De sub o mantă lungă se-ntinde o albă mână,
                        Ce ţine o făclie aprinsă de răşină,
                        Care îi bate-n faţă şi-i luminează chipul…
                        Pe-un stâlp tăiat, orologiul îşi picură nisipul.
                        Brigbelu ce cu Sarmis e frate mic de-a gemeni –
                        Ca umbra cu fiinţa sunt amândoi asemeni –
                        Încet înaintează, făclia şi-o ridică
                        Ş-urechea aţiind-o el asculta: „Nimica!
                        Un ceas mai am, şi iată că voi ajunge-n fine
                        Atât de sus în lumea creată pentru bine.
                        Creată pentru bine ne spun cărţile vechi,
                        De mii de ani ne sună legenda în urechi…
                        Şi am văzut virtutea găsind a ei răsplată,
                        Ce nu numai de oameni – de zei e invidiată,
                        Răsplată prea frumoasă: un giulgi şi patru scânduri.
                        De când văzui aceasta, am stat mereu pe gânduri:
                        Să-mi stâmpăr lăcomia? Pe lângă dulci izvoare
                        Să trec murind de sete pentru-o aşa comoară?
 
                        Pe când c-un om în lanţuri – de-i frate chiar, ce-mi pasă
                        Dacă-l împing în laturi? – O cale luminoasă
                        Înainte-mi se deschide? L-am dat deci la o parte,
                        De-ale virtuţii bunuri să aibă singur parte.
                        Ei! Lumea-i împărţită în proşti şi în şireţi,
                        Iar patimilor rele viclenii le dau preţ.
                        Sămânţa roditoare se cade ca să semeni.
                        Ca să fii domn, se cade să-i iei adânc pe oameni.
                        Voieşti ca să se-nchine cu toţi l-a tale oase,
                        Atunci învie într-înşii pornirea duşmănoasă,
                        Invidia şi ura botează-le virtuţi,
                        Numeşte-erou pe-un gâde ca fierul să-i ascuţi,
                        Pe cel viclean şi neted numeşte-l înţelept,
                        Nebun zi-i celui nobil şi simplu celui drept,
                        Din patimi a mulţimii fă scară la mărire
                        Şi te-or urma cu toţii în vecinică orbire.
                        Cu laude mângâie deşertăciunea lor,
                        Din roiuri risipite vei face un popor
                        Şi sigur fii la rele de-a pururea urma-va,
                        Cu sânge şi cenuşă pământul presura-va…
                        Fereşte-te de una, să te păzească ceriul,
                        Să nu te-mpinge un demon a spune adevărul.
                        A spune: că nu-s vrednici decât de-adânc dispreţ,
                        Că pentru-o vorbă goală jertfeşti a lor vieţi,
                        Că-n tine nici îţi pasă măcar de-ale lor păsuri,
                        Că cu a lor micime de suflet tu îi măsuri,
                        Că lauda, cu care i-ncarci e o ocară,
                        Că tot ce e ca dânşii e vrednic ca să piară.”
 
                        Deodată iar ascultă… se umflă a lui nări,
                        Aude glasuri multe şi paşi urcând pe scări,
                        Iar uşa de la mijloc dă aripile-n laturi,
                        De intră voievozii de ţări şi de olaturi,
                        În fruntea lor c-un preot bătrân… Iară moşneagul,
                        Cu laurul vecinic verde în păru-i alb, toiagul
                        De aur şi-l ridică: „Brigbelu, iată ora
                        Că-n numele mulţimii şi-n faţa tuturora,
                        Venii să chem de trei ori pe rege-n gura mare
                        Şi dacă nici acuma din umbră-i nu răsare,
                        Să-ţi oferim coroana, căci legea ne prescrie
                        Ca peste-un an nici tronul deşert să nu rămână,
                        Nici văduvă coroana de tâmpla cuvenită”.
 
                        Pe un tripod s-aduce căţuia aurită.
                        Cu făclii stinse-n mână-n genunche cad oştenii,
                        Iar preotul aprinde un vraf de mirodenii.
                        De fumul lor albastru se împle bolta naltă,
                        S-acopere mulţimea, iar flăcările saltă,
                        Toţi în genunchi cu groază ascultă în tăcere
                        Iar preotul începe cu glas plin de durere:
                        „În numele Celuia, al cărui vecinic nume
                        De a-l rosti nu-i vrednic un muritor pe lume,
                        Când limba-i neclintită la cumpenele vremii,
                        Toiagul meu s-atinge încet de vârful stemei
                        Regeşti, şi pentru dânsa te chem – dacă trăieşti
                        O, Sarmis, Sarmis, Sarmis! răsari de unde eşti.”
                        Pe ochi ţinând o mână făcliile-şi întind,
                        La sfântul foc din mijloc cu toţi şi le-aprind.
                        Prin arcurile nalte trecu un jalnic vaier,
                        Iar braţele ridică făcliile în aer.
                        Iar preotul smunceşte c-o mână pânza fină
                        Ce-acopere statua de marmură senină
                        Şi ţesătura neagră de-un fin şi gingaş tort
                        Lăsând să cadă-n flăcări, şopteşte-adânc: – E mort!
                        Brigbelu se repede-n fereastră şi priveşte.
                        O mare de lumină pe-o clipă îl orbeşte,
                        El vede mii de facle lucind şi mii de suliţe,
                        Mulţimea şi ostaşii se-mping vuind pe uliţe,
                        Iar negre tac deasupra a capiştilor bolţi
                        Ş-ale cetăţii ziduri c-un turn la orice colţ.
 
                        S-a strecurat mulţimea şi sala-i iar pustie.
                        Prin ea Brigbelu singur îmbla ca o stafie…
                        Adânc fugiră ochii în cap, pierit e chipul,
                        Orologiul în uitare demult şi-a scurs nisipul,
                        Când iată o femeie mai albă ca omătul,
 
                        Ieşind încet din umbră, o-întoarce de-a îndărătul,
                        Priveşte cum din discul de aur iese fum
                        Şi zice rar şi rece: – Eşti mulţămit acum?
                        Atuncea el tresare şi ochii învârteşte.
                        Cum sta înainte-i naltă, privind o mistuieşte:
                        „O, vino mai aproape, aproape l-al meu piept,
                        Odor cu păr de aur şi ochiul înţelept.
                        Ca zece morţi deodată durerile iubiri-s,
                        Cu-acele morţi în suflet eu te iubesc, Tomiris.”
                        „Dar lasă-mă – ea strigă. – Ce galben eşti la faţă,
                        Suflarea ta mă arde şi ochiul tău mă-ngheaţă.
                        Ce mă priveşti atâta? A ta căutătură
                        Mă doare, cum mă doare suflarea ta din gură.
                        Ce ochi urât de negru! Cum e de stins şi mort!
                        Închide-l, ah, închide-l – privirea ta n-o port…”
                        „Dar, mă iubeşti, Tomiris – tu mă iubeşti atât,
                        Precum pe al meu frate nicicând nu l-ai iubit.”
                        „Da, simt că în puterea ta sunt, că tu mi-eşti domn
                        Şi te urmez ca umbra, dar te urmez ca-n somn.
                        Simt că l-a ta privire voinţele-mi sunt sterpe,
                        M-atragi precum m-atrage un rece ochi de şarpe,
                        Fugi, fugi în lumea largă! Mă faci să-nnebunesc,
                        Căci te urmez şi totuşi din suflet te urăsc”.
 
                        El o cuprinde… Faţa ei albă atuncea piere
                        Şi gura ei se strânge de-o stranie durere.
                        Ea ar ţipa şi glasul în gât i se îngaimă.
                        Ea îl sorbea cu ochii, deşi murea de spaimă…
                        Şi cum stau mână-n mână… tresar, tot mai aproape
                        Se strâng şi peste ochii-i îşi lasă-a ei pleoape.
                        Din tainiţă adâncă părea c-aud un vaier.
                        Deasupra ei Brigbelu, nălţând făclia-n aer,
                        Îi zise:”O, iubito, din nou ţi se năzare.”
                        Iar ea mereu ascultă, ş-aude i se pare:
                        „Se clatin visătorii copaci de chiparos
                        Cu ramurile negre uitându-se în jos,
                        Iar tei cu umbra lată cu flori până în pământ
                        Spre marea-ntunecată se scutură de vânt!”
