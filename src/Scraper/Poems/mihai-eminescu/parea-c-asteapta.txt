                        Părea c-aşteaptă s-o cuprind în braţe
                        Şi faţa mea cu mâinile-i s-o ieie,
                        Ca să mă pierd în ochi-i de femeie,
                        Citind în ei întreaga mea viaţă.
 
                        Dar când s-o prind, ea n-a voit să steie
                        Ci într-o parte-ntoarse dulcea-i faţă;
                        Pândind, cu ochii mă-ntreba isteaţă:
                        Să-mi dea o gură, ori să nu-mi mai deie?
 
                        De-astfel de toane vecinic nu te saturi,
                        Oricât o rogi, ea tot se dă în laturi
                        Ş-abia la urmă parcă tot se-ndură.
 
                        Împotriviri duioase-a frumuseţii
                        În lupte dulci desfac urâtul vieţii,
                        Ce n-au amar, fiindcă au măsură.
