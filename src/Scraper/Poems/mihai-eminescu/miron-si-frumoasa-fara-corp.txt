                        Ce lumină-i şi ce vorbe
                        Jos sub grinzile colibei?
                        Marta mânuie cociorbe,
                        Iar Maria toacă hribii,
                        Iar ciobanu-şi pune gluga,
                        Mai îndrugă câte-ndrugă,
                        Iese-n noaptea cu scântei
                        Ş-o tuli urât de fugă,
                        Parcă-i dracul în călcâi.
 
                        Iar la colţul marii vetre
                        Stau pe laiţe, lângă spuze,
                        Un moşneag şi trei cumetre, –
                        Povestesc mişcând din buze.
                        Tinerica puica naşa
                        Prejmuieşte tot pe moaşa,
                        Pe când spală la un blid,
                        Iar bătrâna gată faşa
                        Şi cumetrele se râd.
 
                        – Măi ciobane ortomane,
                        Unde-mi mergi aşa pe frig?
                        – Da la râşniţă la Dane
                        Şi la borş la Pipirig;
                        Ce era să spun? Iac-asta,
                        Mi-a făcut băiet nevasta,
                        Nu vă fie cu bănat.
                        Să-mi veniţi şi dumneavoastră
                        Că şi aşa-mi sunteţi din sat.
 
                        L-a spălatu-l, pieptănatu-l,
                        La botez l-a dus pe micul,
                        La icoane l-a închinatu-l,
                        Un diac citi tipicul;
                        Când pe el veni botezul
                        Îi trecu auzul, văzul,
                        Nici că-i pasă lui săracul,
                        Că nănaşa spune crezul
                        Şi se leapădă de dracul.
 
                        Că el strigă şi se strâmbă
                        Parc-ar fi pe o frigare.
                        Duhul sfânt în chip de limbă
                        I-a ieşit pe gur-afară.
                        Unii află cum că nasul
                        E cam strâmb, ca şi la tat-su,
                        Şi că-şi seamănă cu soiul.
                        Dar pe când cu toţi au ras-o
                        Se-mprăştie tărăboiul.
 
                        Nins luceşte câmpul, teiul,
                        Şi trosneşte cărăruşa,
                        Când se-ntorc şi văd bordeiul
                        Şi deschide Muşa uşa.
                        Când îşi pun copilu-n leagăn,
                        C-un picior încet îl leagăn
                        La lumina din surcică
                        Şi o vorbă de-alta leagă-n
                        Planuri mari pe gâza mică.
 
                        Dar deodată din părete
                        Ies ursite ca pe-o poartă,
                        Flori albastre au în plete,
                        Câte-o stea în frunte poartă.
                        Şi de-o tainică lumină
                        Toată casa este plină
                        Ce din ochii lor porni.
                        Peste leagănu-i se-nclină
                        Şi-ncepură a-l meni:
 
                        – Ca şi leii să fii tare
                        Şi frumos ca primăvara,
                        Să fii gingaş ca o floare,
                        Luminos ca luna seara;
                        Şi iubit să fii de lume,
                        S-ai averi şi mare nume,
                        Să te faci chiar împărat
                        Şi să-ţi meargă astfel cum e
                        La ficiori din basme dat.
 
                        Zise-atunci duioasa mamă:
                        – Mulţămesc de câte-ascult,
                        Dară mulţi i-or fi de samă
                        Ş-or avea atât de mult.
                        Lui să-i daţi ce din mulţime
                        N-a putut să aibă nime,
                        Şi nespus şi fără rost –
                        Ş-atunci zâne din nălţime
                        Vă sărut piciorul vost.
 
                        Zise-atunci, din ele una:
                        – De-a doreşti cu dinadinsul,
                        Fie-i dat cu totdeauna
                        El să simt-adânc într-însul
                        Dorul după ce-i mai mare
                        N-astă lume trecătoare,
                        După ce-i desăvârşit
                        Şi să-şi vadă la picioare
                        Acest dar nepreţuit.
 
                        Ele pier. Iară băietul
                        A crescut cum l-a menitu-l,
                        Se făcu frumos cu-ncetul,
                        Cine-l vede l-a îndrăgitu-l.
                        Şi deşi ca leul tare,
                        Era gingaş ca o floare
                        Şi isteţ era cu duhul,
                        Cum a toate-s ştiutoare
                        Doară luna şi văzduhul.
 
                        Într-o zi văzu pe-o rablă
                        Un tobaş ce lumea cheamă,
                        Cu musteaţa ca o greblă
                        Şi c-o trâmbiţă de-alamă:
                        – împăratul preaînălţatul
                        M-a trimis s-adun tot satul,
                        Să dau ştire tuturor
                        Că el caută în latul
                        Lumii-acestei pe-un ficior,
 
                        Ce din toţi va fi mai tare,
                        Mai frumos şi mai cuminte.
                        Deci vă strângeţi mic şi mare
                        Şi să ţineţi bine minte…
                        Căci se poate, cine ştie,
                        Ca la voi prin sat să fie
                        Voinicel a-i fi pe plac,
                        Să-i dea fata de soţie.
                        Cât v-am spus-o, iaca tac.
 
                        Abia el sfârşi s-audă,
                        De la sat ia ziua bună,
                        Nu-i păsa de drum şi trudă,
                        Căci mereu părea că-i sună
                        Vestea mândră în ureche,
                        Ca şi o poveste veche.
                        Ş-a pornit în toiul lui,
                        Năzdrăvan într-o ureche
                        Ca feciorul nimănui.
 
                        Şi la curtea-mpărătească
                        A ajuns într-un târziu
                        Ş-apăsă pe frunte casca,
                        Şterge păru-i auriu,
                        Intră-n curte. Sumedenii
                        De voinici, boieri, rudenii
                        Se-nchinau fetei bălane,
                        Precum oamenii la denii
                        Bat mătănii la icoane.
 
                        Ea se uită tot în laturi,
                        Se închină şi suspină
                        Când cu zâmbet, când cu sfaturi,
                        Când cu-a ochilor lumină;
                        Cum prin şiruri ea colindă
                        Se uita într-o oglindă
                        Cu un aer curios,
                        Ce-i menită ca să prindă
                        Chipul celui mai frumos.
 
                        Din oglindă ea nu vede
                        Decât vecinic chipul ei,
                        Dar deodată, mai nu crede,
                        Ce văzură ochii săi?
                        În oglinda fermecată,
                        Dintr-o negură s-arată,
                        Ca-ntr-un vis frumos în somn,
                        O figură minunată
                        Într-o mantie de domn.
 
                        Ea mai face-o dat-ocolul
                        Adunării… îi pare cum că
                        Într-un colţ ea vede solul
                        Frumuseţii, ce-şi aruncă
                        Ochii trişti, numai văpaie.
                        – Nu ştiu cum o să vă paie,
                        Zise ea, zâmbind voios,
                        Roşă-n faţa ei bălaie,
                        Dar acela-i mai frumos.
 
                        Când cu degetul l-arată,
                        Toţi la el şi-ndreaptă, ochii,
                        Şi mulţi pinteni zurăiră
                        Şi foşniră multe rochii –
                        Şi din bolta de fereastră,
                        În armura lui albastră,
                        El apare lin din unghi
                        Şi la fata cea măiastră
                        El îşi pleacă un genunchi.
 
                        – Nici nu ai de ce să stărui,
                        Zise ea cu ochi-n vis,
                        Bucuros mâna ţi-o dărui,
                        Căci în suflet te-am închis,
                        Şi-a ei mână preafrumoasă,
                        Fină, dulce, ea şi-o lasă
                        Pe-a lui creştet adorat,
                        El la gură-i o apasă
                        Ş-o sărută înfocat.
 
                        Iată, vine şi împăratu-i,
                        Ce zâmbea cu mutră hâtră,
                        El la mers cam legănatu-i
                        Şi pe capu-i poartă mitră,
                        Poart-un schiptru ş-alt nimică,
                        Ca şi craiul cel de pică,
                        Ş-aurit veşmântul său;
                        Cine-l vede stă să-i zică
                        Că-i vlădica din Hârlău.
 
                        – Am avut un om al casei,
                        Zise dânsul, un ciocoi,
                        A murit, şi anul azi-i
                        S-a făcut din el moroi.
                        De unde-mi aprindea ciubucul,
                        Se apucă, bată-l cucul,
                        Ca să-mi strice-mpărăţia –
                        Şi nu pot ca să-l apucu-l,
                        Ori să-i stric fărmăcăria.
 
                        Fierul, aurul, tombacul,
                        Ardă-l focul să mi-l ardă,
                        L-a strâns tot şi, ştie dracul,
                        A făcut din ele-o bardă;
                        Iar din codri, huci, poiene
                        Şi din alte buruiene
                        A făcut num-un copac.
                        Cin se simte mai cu vene
                        Să li vie-ăstor de hac?
 
                        Şi cu toţi se duc de-a valma,
                        Văd, se miră, nici se-ncearcă,
                        Dar Miron ia barda-n palmă
                        Şi copacul mi-l încarcă,
                        Până ce vede că se-nclină,
                        Scârţâind din rădăcină –
                        Ş-a cioplit din el ţăruş,
                        Pe-a moroiului ţărână
                        El l-a înfipt adânc acuşi.
 
                        De-atunci farmecu-ncetează.
                        Codri cresc şi fierul iar e.
                        Împăratul cuvântează:
                        – Ăst voinic e cel mai tare.
                        Un bătrân răspunse: – Bine,
                        Spune-mi, tinere, pe cine
                        Fata are-acum în minte?
                        – Ea gândeşte-acum la mine.
                        – Ha! acesta-i mai cuminte!
 
                        Şi să cânte strana prinde:
                        – Este tare, este tare,
                        Şi cuminte, şi cuminte,
                        Ş-arătos la arătare.
                        Scărpinându-se la ceafă,
                        Împăratul c-o garafă
                        A venit şi c-un sângeap
                        Şi, împlându-l, zice: – Ia fă
                        De mi-l toarnă peste cap!
 
                        Şi acu să-mi faci hatârul
                        Să-mi iei fata-n însoţire;
                        Ştiu că ai să fii catârul
                        Peste nazuri, fasolire,
                        Ba se poate să te-adoarmă
                        Cu frumos proţap de coarne
                        Şi să-ţi puie şi urechi.
                        Cine poate s-o întoarne
                        Când aşa-i menit din vechi?
 
                        Că, să vezi, şi-mpărăteasa…
                        De… atâta-ţi spun acuma,
                        Taci, da ochi-ţi ai de pază,
                        Că ce-i fata, ce-i şi muma!
                        E şi-un alt metod, ţi-l sfătui,
                        Să taci molcom, să îngădui,
                        Fă-te că nici ştii… n-ai treabă,
                        Tu să-i faci frumos tabietu-i
                        Şi-ncolo să-ţi vezi de treabă.
 
                        Deci Miron o ia de mână
                        Ş-o arată pe la oaspeţi,
                        Cu-a ei ochi numai lumină,
                        Cu obrajii fragii proaspeţi.
                        Ş-au pornit frumoasă nuntă
                        De sărea până şi ciunta,
                        Şi ologi-şi făceau grabă,
                        Şi moşneag juca mărunta,
                        Curtenind pe lângă babă.
 
                        Dar deşi ferice încă,
                        Totuşi el în pieptul lui
                        O dorinţă are-adâncă,
                        Neştiută decât lui,
                        Dorul după ce-i mai mare
                        N-astă lume trecătoare,
                        După ce-i desăvârşit,
                        Şi tot sufletul îl doare
                        După cum a fost menit.
 
                        Şi pe toţi el îi întreabă
                        Dacă ştiu cumva în lume
                        Astă tainică podoabă,
                        Ăst odor fără de nume.
                        Dar pe cine-ntreabă tace,
                        Cui prin minte-i poate trece?
                        Numai cântăreţul orb
                        Spune-n treacăt cum că asta
                        E frumoasa fără corp.
 
                        El i-a spus că-n vremi denante
                        Auzi duioasă veste,
                        Că-n castel de diamante
                        Cea mai mândră fată este;
                        Ochi de-albastru întuneric,
                        Ce lucesc adânc, himeric,
                        Ca d-iubire două basme;
                        Dară corpul ei eteric,
                        Nesimţit, ca de fantasme.
 
                        „De vei merge în ajunul
                        Mult senin din Anul nou,
                        Pe când cerul se deschide
                        La a lumilor ecou,
                        Atunci ea vine asemeni
                        Printre stâncile de cremeni,
                        Lângă lacul de smarald,
                        Ca să-şi scalde sânii gemeni
                        Unde zânele se scald!”
 
                        El plecă atunci în lume
                        Şi nevasta-n lacrimi lasă,
                        Cu un dor fără de nume
                        Uită ţară, rude, casă.
                        Cum trecu numai Crăciunul,
                        El pe cal a pus presunul
                        Şi s-a dus la lacu-n vrajă,
                        Unde aşteptând ajunul
                        De Anul Nou el sta de strajă.
 
                        Şi din trestia plecată
                        El privea la apa fină,
                        Cu oglinda-i nemişcată
                        Strălucind sub luna plină.
                        Deşi ştii că apa-i moale,
                        Totuşi, placa-i de cristale
                        Parc-ar fi încremenit.
                        Ne-încreţite, plane, pale,
                        Viorii au adormit.
 
                        Rădăcinile în pături
                        Sub pământ s-a întreţesut
                        Şi pornesc în mii de lături
                        Flori frumoase la văzut.
                        Colo-n snopi, colo câte-una,
                        Colo-n fire se-mpreună,
                        Îndoite într-un trunchi;
                        Ici o pajişte într-una,
                        Iar dincolo un mănunchi.
 
                        Roşi şi vineţi, albi-s snopii
                        Cei de flori strălucitoare,
                        Picuraţi, îşi scutur stropii,
                        Ce lucesc mărgăritare.
                        Pe cărarea-abia îmblată
                        Printre iarba înfoiată,
                        Trece-un mândru chip de zână,
                        Cu-arătare fermecată
                        Şi privire blândă, lină.
 
                        Şi pe ea o haină fină,
                        Ţesătură străvezie,
                        Ca o brumă diamantină,
                        Ce în creţuri se-mprăştie.
                        Se lipeşte sclipitoare
                        De duioasa-i arătare,
                        Ce-n mişcările-i o tradă,
                        Se strevăd a ei picioare,
                        Sâni şi umeri de zăpadă.
 
                        Inocentă-i e zâmbirea-i,
                        Îngerească, tristă, lină,
                        Diamante în privirea-i
                        Ş-au topit a lor lumină.
                        Peste-a apei dalbă placă
                        Ea acum zâmbind se pleacă,
                        S-uită în fundu-i luminos
                        Şi în lună îşi dezbracă
                        Corpul ei aşa frumos.
 
                        Luna parcă se roşeşte
                        De amor şi de mirare,
                        Numai lacul o priveşte,
                        Rămânând în nemişcare.
                        Este albă ca zăpada,
                        Iară păru-i stă să cadă
                        La călcâiu-i rotunzit,
                        Cine oare-ar fi s-o vadă,
                        Să nu moară de-ndrăgit?
 
                        Dar deşi pe noaptea toată
                        Peste lanuri luna tace,
                        Arătarea-i luminată
                        Nici o umbră ea nu face,
                        Cu-ntuneric nu încarcă;
                        Întinzând piciorul, parcă
                        Lacul cel de farmec prins
                        Cu-a lui vârf întâi îl cearcă,
                        Până se lasă dinadins
 
                        Şi încet păşeşte-n apă.
                        Ochiul ei s-aprinde, cere,
                        Iară buzele-i se crapă
                        De o stranie plăcere;
                        Totuşi, valul nu se taie
                        Cercuind apa bălaie
                        Ci-o încunjură frumoasă
                        Ş-o îmbracă cu văpaie
                        În lucire scânteioasă.
 
                        Şi deşi în lac înoată,
                        El nu mişcă, nici se-ncreaţă,
                        Ca o floare-i aninată
                        De oglinda cea măreaţă.
                        El din trestii o priveşte,
                        Nici se mişcă… încremeneşte
                        L-arătarea ei cea crudă.
                        Şi când lacul părăseşte
                        Pe-al ei corp ea tot nu-i udă.
 
                        Ea s-a dus. Dar el rămas-a
                        În adânc rănit de dânsa,
                        Uită lumea, uită casa,
                        Îmblă drumurile-ntinsă.
                        Ea îi pare că-i mai mare
                        N-astă lume trecătoare,
                        Că-i ceva desăvârşit
                        Şi să vadă la picioare
                        Acest dar nepreţuit.
 
                        Toamna vine şi prin lunci
                        Frunza cade rânduri, rânduri,
                        Adâncit îmbla atunci
                        El în grijă şi pe gânduri;
                        El purta în gându-i nurii,
                        Ochii mari, zâmbirea gurii,
                        Şi îmblând prin codrii mari,
                        El văzu Mama-pădurii
                        Rătăcind printre stejari.
 
                        El durerea lui ş-o spune
                        Şi că trebuie să moară
                        De n-a prinde-acea minune,
                        Acea tainică fecioară.
                        – Ea, îi zise-atunci bătrâna,
                        Locuieşte ca o zână
                        În palat de diamante,
                        Mai frumoasă, mai senină
                        Dintre toate celelalte.
 
                        Tu palatu-i vei ajunge
                        De vei merge, fără însă
                        Să gândeşti la alta-n lume
                        Cât la dânsa-n veci la dânsa;
                        De-o ajungi fără de veste,
                        Ea atunce astfel este
                        Ca şi când ar fi a ta;
                        Căci ea face tot ce peste
                        Dânsa ca să treacă-ai vrea.
 
                        El a mers, a mers într-una,
                        Fără de drum, de-orice să-i pese,
                        Când pe vârfuri trece luna
                        El văzu prin lunci alese
                        Un palat lucind departe,
                        Ce luceşte parc-ar arde.
                        El intră pe scări de-oglindă
                        Şi prin sălile deşarte
                        Pe covoarele din tindă.
 
                        Şi-n lumina blândei lune
                        El văzu frumoasa fată,
                        Dulce, mândră, o minune,
                        De fereastră rezemată.
                        El la ea genunchi-şi pleacă:
                        – Ca amorul meu să-ţi placă,
                        Părăsii părinţi şi ţară.
                        Ea tăcea… privirea-i seacă,
                        Faţa rece, ca de ceară.
 
                        „Ah, gândi el, cum nu-i bună,
                        Cum nu zici: Bine-ai venit!”
                        Atunci ea zâmbi în lună
                        Şi şopti: – Bine-ai venit!
                        Şi-n palat atunci s-aprinse
                        Mii lumini sclipind ca ninse;
                        Ea-l luă de braţ şi-l duse
                        Printre sălile întinse
                        Şi la mândre mese puse.
 
                        Ei cinară-n mândre muzici,
                        Cu de aur vase, linguri,
                        Beat de-amor el spuse: – Nu zici,
                        Scumpo, să ne lase singuri?
                        Şi lumini se sting de sine,
                        A cântărilor suspine
                        Dispărură rânduri-rânduri,
                        Ei rămân cu dulce bine
                        Şi înşiră mândre gânduri…
 
                        – Ah, iubito, zise dânsul,
                        Cum nu simţi focul ce-l simt?
                        Şi pe ea o-apucă plânsul,
                        Parcă pieptu-i este strimt
                        De-a ei patimă-nfocată.
                        Ea plângea, râdea deodată,
                        Cu-a ei buze dulci şi coapte
                        N-întuneric parcă-l cată,
                        Îmbătat de-amor şi noapte.
 
                        – Ah, îi zice el cu dorul,
                        Lasă-ţi haina ta regală, –
                        Gol în ochi-ţi văd amorul,
                        Ah, arată-mi-te goală.
                        Atunci ea roşind se pleacă
                        Şi sta piepţii să-şi desfacă
                        Şi din sponci desprinde haina
                        Şi în lună se dezbracă,
                        Dezvelind taină cu taină.
 
                        Ce frumoasă-i… Umed-albă,
                        Neted-dulce zugrăvit,
                        De pe sâni rotunzi o salbă
                        Ea în urmă a zvârlit,
                        Şi se plimbă pe covoare
                        Moi cu micele-i picioare,
                        Păru-i curge la călcâie,
                        Iară luna zâmbitoare,
                        Poleind-o, o mângâie.
 
                        La picioare-i el s-aruncă,
                        Lângă el să vie-o roagă,
                        Ea s-aşează dulce, pruncă,
                        Lângă el în mândră şagă,
                        Şi el braţele şi-ntinde,
                        Rumeneşte şi s-aprinde,
                        Pe când ochii lui o sorb,
                        Dar nimic în braţ nu prinde –
                        Căci frumoasa-i fără corp.
 
                        „Ah, gândi el cu turbare,
                        Tremurând învăpăiat,
                        Dulce zână, cum nu are
                        Corp frumos, precum o văd!”
                        – Asta n-o pot, că ce pipăi,
                        Numărul vieţii o pripă-i,
                        Trecător, de unde-un şopot
                        Şi fiinţa lor o clipă-i,
                        Eu eternă sunt şi n-o pot!
 
                        El îşi scurge toată viaţa
                        Într-un chin, în nedormire,
                        Vecinic o avea în faţă
                        Blândă, dulce, în zâmbire,
                        Vecinic tinde a lui mână
                        După imaginea-i divină,
                        Vrea s-o strângă, s-o omoare,
                        Dar deşi de nuri e plină,
                        Totuşi umbră-i ca din soare.
 
                        De dorinţa lui aprinsă,
                        Ce-a rămas neîmplinită,
                        El un an trăi la dânsa
                        Cu viaţa-i mistuită;
                        Dar pierind chiar din picioare,
                        Pierzând mintea care-l doare,
                        Dup-un an se-ntoarce iară
                        L-a lui casă râzătoare
                        Şi la dulcea-i nevestioară.
 
                        Dară vai! cum îi părură
                        De urâte toate cele.
                        Nimic ochiul nu-i mai fură,
                        Nici simţirea lui în jele,
                        Toate-i par urâte, sure,
                        Într-un chip, într-o măsură,
                        Închircite şi de rând,
                        Şi nimic nu-i de măsura
                        Celor ce avea în gând.
 
                        Trist, retras, rănit de moarte,
                        S-ar fi-ntors l-acea frumseţe,
                        Dar ştia ce crudă soartă
                        Are eterna-i tinereţe.
                        Lâncezind în gând şi-n fire,
                        În muri trişti de mânăstire
                        Ş-a închis chipu-i pierit,
                        Ş-adâncit în amintire
                        Şi-n amor, el a murit.
