                        Frunză verde de alună,
                        Mă dusei noaptea pe lună,
                        Să găsesc o floricică
                        Care mult inima-mi strică,
                        Şi s-o întreb de ce-n grădină
                        Pleacă fruntea şi suspină?
                        „Eu mă plec, floarea-mi răspunde,
                        Căci o jale mă pătrunde,
                        Arde sufletu-mi şi geme,
                        Căci mă trec fără de vreme.
                        Trei zile sunt înflorită
                        Ş-apoi cad de vânt pălită.
                        De-abia cresc şi mă fac floare,
                        Abia mă-ncălzesc la soare,
                        Şi pe mine cade-ndată
                        Umbră neagră-ntunecată,
                        Încât nimeni nu mă vede,
                        Floare sunt ori iarbă verde.”
 
