                        Pe ceru-nalt luceşte un râu albiu de stele
                        Ce curge spre Moldova din tainicul noian;
                        Ca flotă luminoasă, luceferii prin ele
                        Cutreieră în umbră cerescul ocean.
                        Din când în când desprinsă din bolta cea profundă,
                        O stea albastră cade şi-n spaţiu s-acufundă,
                        Trăgând pe plaiul negru o brazdă argintie,
                        Ce-n clipă-i trecătoare ca viaţa-n veşnicie!
                        Sub cerul fără margini, spre mândrul Răsărit,
                        Se întinde-n umbra nopţii un câmp nemărginit,
                        Pustiu şi trist ca golul ce lasă-n urma lor
                        În inimi iubitoare iubiţii care mor.
                        Şi râul cel de stele e călăuzul tainic
                        Ce duce Moldova pe rătăcitul cainic;
                        Şi câmpul e Bugeacul cu orizonuri mari
                        Bătut de oameni serbezi ce fug de la tătari.
 
