                        – Ceas cu pasăre, năuc,
                        Ceas cu cuc,
                        Ore şi minute-nvârţi,
                        Ruginit de bătrâneţe,
                        Tic-tac-scârţ!
                        Tic-tac-scârţ!
 
                        Lângă tine, pe perete,
                        Stă pendula Gong.
                        E mai tânără, băiete,
                        Tic-tac-clonc!
                        Tic-tac-clonc!
 
                        Merge strună şi distinct
                        Ceasul meu de mână.
                        E din aur şi argint,
                        Şi cu grijă se fereşte
                        În urmă să rămână.
                        Tic-tac-tinct!
                        Tic-tac-tinct!
 
                        Lampa de pe noptieră
                        Plânge-n zori, săraca.
                        Lângă ea, ceasul de masă
                        Pune-ntruna placa,
                        Şi mai dormi, tu, lampă stinsă,
                        Tica-taca-taca!
                        Tica-taca-taca!
 
                        Ce mai vorbă, jucărie
                        Cu folos e ceasul!
                        Ceasul, grasul cu scufie,
                        Toţi i-ascultă glasul.
                        Dar vin zile când, săracul,
                        Nu mai vrea să umble,
                        Limba-i cade,-i sare arcul…
 
                        Ce-o să se întâmple?
                        – Ce-o sa se întâmple?-ntreabă
                        Ceasul cu scufie.
                        – Repede chemaţi Salvarea!
                        – Repede să vie!
 
                        Şi-a fost Grasul dus pe targă
                        La ceasornicar.
                        Desfăcându-ni-l pe masă,
                        Spune că-i bolnav.
                        Mâine însă, cum bolnavul
                        Nu-i bolnav prea grav,
                        Va fi teafăr ceasul, Grasul,
                        Şi va bate bine pasul,
 
                        Harnic, vesel şi distinct,
                        Tic-tac-clonc,
                        Tic-tac-tinct.
