                        După-atâta frig şi ceaţă
                        Iar s-arată soarele.
                        De-acum nu ne mai îngheaţă
                        Nasul şi picioarele!
 
                        Cu narcişi, cu crini, cu lotuşi,
                        Timpul cald s-apropie.
                        Primăvara asta totuşi
                        Nu-i decât o copie.
 
                        Sub cerdac, pe lăuruscă,
                        Cum trecură Babele,
                        A ieşit un pui de muscă
                        Să-şi usuce labele.
 
                        Păsările migratoare
                        Se re-ntorc din tropice.
                        Gâzele depun la soare
                        Ouă microscopice.
 
                        Toată lumea din ogradă
                        Cântă fără pauză.
                        Doi cocoşi se iau la sfadă
                        Nu ştiu din ce cauză.
 
                        Un curcan stă sus, pe-o bârnă,
                        Nu vrea să se bucure.
                        Moţul roşu îi atârnă
                        Moale ca un ciucure.
 
                        Doar Grivei, bătrânul, n-are
                        Cu ce roade oasele.
                        Că de când cu postul mare,
                        Toate-i merg de-a îndoasele.
 
                        Pentru câte-a tras, sărmanul,
                        Cui să ceară daune?…
                        Drept sub nasul lui, motanul
                        A venit să miaune.
 
                        Dar acum l-a prins potaia
                        Şi-a început să-l scuture…
                        Peste toată hărmălaia
                        Trece-n zbor un fluture.
 
                        Pe trotuar, alături saltă
                        Două fete vesele…
                        Zău că-mi vine să-mi las baltă
                        Toate interesele!
