                        Aveam o muză, ea era frumoasă,
                        Cum numa-n vis o dată-n viaţa ta
                        Poţi ca să vezi icoana radioasă,
                        În strai de-argint a unui elf de nea!
                        Păr blond deschis, de aur şi mătase,
                        Grumazii albi şi umeri acoperea,
                        Un strai de-argint strâns de-un colan auros
                        Strângea mijlocul ei cel mlădios!
 
                        Şi talia-i ca-n marmură săpată
                        Strălucea albă-n transparentul strai,
                        Sâni dulci şi albi ca neaua cea curată,
                        Rotunzi ca mere dintr-un pom de rai;
                        Abia se ţine haina cea bogată
                        Prinsă uşor cu un colan de pai,
                        Astfel adesea mă găsea veghind
                        Nori străbătea o umbră de argint.
 
                        Crinul luminii strălucea în mână
                        Reflectând dulce mândrul ei obraz,
                        Razele dulci loveau faţa-i senină,
                        Rotunzii umeri şi-albul ei grumaz;
                        Părul lucea ca auru-n lumină,
                        Straiul cădea de pe-umeri de atlaz,
                        Ochi mari albaştri-n gene lungi de aur
                        Şi fruntea-i albă-ntunecată-n laur!
 
                        O dată-n viaţa-i muritorul vede
                        În visul său un chip aşa d-ales!
                        Eu… fericit c-amantul blondei Lede,
                        Nebun de-amor, eu o vedeam ades,
                        Venea-n singurătatea mea pe îndelete,
                        Rătăceam mâna-n păru-i blond şi des,
                        De pe-umeri haina-i luneca uşor –
                        Vedeai rotundul braţ pân-subsuori.
 
                        Părea c-aşteaptă de a fi cuprinsă,
                        De-a-şi simţi inima bătând cu dor,
                        Ca buza ei de-a mea să fie-atinsă,
                        Ca graiul ei să tremure uşor,
                        Să văd privirea veselă şi plânsă,
                        Să aud glasu-ntunecat de-amor
                        Şi la ureche dulce să-i repet
                        Cântul, ce-n gândul meu se mişcă-ncet.
 
                        O, îmi şopteşte numa-n dulci cuvinte
                        Neînţelese, pline de-nţeles,
                        O, îmi surâzi cu gura ta fierbinte,
                        Tu, înger blând cu ochii plini d-eres,
                        Căci al tău zâmbet îmi aduce-aminte
                        C-un înger eşti ce fu din cer trimes,
                        Ca să mângâi junia mea bogată
                        Cu-a ta zâmbire dulce şi curată.
 
                        S-apropia, în aer suspendată,
                        Şi braţul ei grumazu-mi cuprindea,
                        Priveam în sus la faţa-i luminată,
                        La gura-i mică care surâdea –
                        Din ochi albaştri raza-ntunecată,
                        Plină de-amor în ochiul meu cădea,
                        Talia ei subţire-n colan strânsă
                        Tremura scump de braţul meu cuprinsă.
 
                        Ea a murit. – Am îngropat-o-n zare.
                        Sufletul ei de lume este plâns. –
                        Am sfărmat arfa – şi a mea cântare
                        S-a înăsprit, s-a adâncit – s-a stins.
                        Îmi plac a nopţii turburate oare,
                        Îmi place de dureri să fiu învins;
                        O, de-aş orbi, de-aş amuţi odată,
                        Că-n lume nu văd lumea căutată!
 
                        Eu nu văd munţii înecaţi de nouri,
                        De care gându-mi vultur s-acăţa;
                        N-aud a mării înmiite-ecouri,
                        Ce-n glasul meu măreţ s-amesteca;
                        În codri-antici n-aud muget de bouri,
                        Trezind zilele vechi în mintea mea,
                        Codrul din munţi, râul din vale-mi tace –
                        De ce nu pot în praf a mă preface!
