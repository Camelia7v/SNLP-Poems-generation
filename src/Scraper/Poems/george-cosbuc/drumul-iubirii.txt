                        Eu o ştiu din cartea sfântă,
                        Şi ţi-o spun, să te fereşti!
 
                        Baiazid, tălmăcitorul
                        Vrerilor dumnezeieşti,
                        Ale cărui vorbe-arată
                        Drumul spre-adevăr, precum
                        Carul de pe cer conduce
                        Navele spre-al Nopţii drum,
                        Predica-n moschee odată:
                        – „Dumnezeu, el ne iubi,
                        Să-l iubim şi noi.” Într-asta
                        Ben-Said grăbit veni:
                        – „Mare-nvăţător al nostru,
                        Cel de-Allah din cer trimis!
                        Mi-am pierdut de ieri măgarul,
                        Şi-am avut astă’ noapte-un vis
                        Şi te-ntreb aici pe tine,
                        Că tu ştii şi poţi să-mi spui.”
                        Baiazid privi la dânsul
                        Şi-a zâmbit de vorba lui.
                        Dar continuă cuvântul:
                        – „Spuneţi, care dintre voi
                        Nu-i convins că peste veacuri
                        Până-n zilele de-apoi
                        Singura iubire este
                        Sfântul drum adevărat?”
                        Toţi tăcură. Ahmet singur,
                        Un bătrân întunecat,
                        Ridicându-se, răspunse:
                        – „La ce-a dat-o Dumnezeu?
                        N-am ştiut-o niciodată,
                        Spune-mi ce-i, s-o ştiu şi eu!”
                        Baiazid încet se-ntoarse,
                        Şi-arătând spre-acel bătrân:
                        – „Ben-Said, tu caţi măgarul,
                        Iată-l, ăsta-i, adu-i fân.”
 
                        Mi-a rămas aminte vorba
                        Marelui învăţător.
                        Ben-Saizii nu văd alta
                        Decât tot durerea lor,
                        Şi când unii poartă lupta
                        Plini de-avânt, grăbiţi răsar
                        Ben-Saizii să-i încurce
                        Cu pierdutul lor măgar.
                        Iar când vezi că mulţi iubirii
                        Inima tăcuţi şi-o închid,
                        Tu de Ahmet îţi aminteşte
                        Şi de ce-a spus Baiazid.
