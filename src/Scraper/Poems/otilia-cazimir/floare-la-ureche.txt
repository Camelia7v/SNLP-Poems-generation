                        Proaspătă şi sperioasă,
                        Rază nouă-mi intră-n casă.
                        Întârzie cu mirare
                        Peste prag, peste covoare,
 
                        Se ridică la fereastră
                        Ca să vadă ce-i în glastră,
                        Poleind cu aur dulce
                        Un mănunchi de busuioc
                        (Poate-şi caută un loc
                        Să se culce?)
 
                        Şi rămâne aninată,
                        Nebunatică şi vie,
                        De-o garoafă de hârtie
                        Ruptă şi decolorată.
 
                        Şi deodată, floarea veche
                        Râde, roşie ca para,
                        Că şi-a pus-o la ureche
                        Primăvara…
