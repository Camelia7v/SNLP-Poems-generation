                        Acesta-i un cântec de bard ostenit,
                        De bard din pământul uitării.
                        Strămoşii-mi acolo pe stâlpi de granit
                        Cu albe portaluri un templu-au clădit
                        De marmură-n marginea mării.
 
                        Să-l aibă nepoţii prin veacuri de-acum
                        Spre-a lor şi spre-a noastră mărire!
                        Dar mută veni nepăsarea pe-un drum,
                        Iar pe-altul stârni înecătoru-i samum
                        Atotucigaşa hulire.
 
                        Azi templu-i ruină; prin curţile lui
                        Culcuşuri îşi caută cerbii,
                        Prin mândrele ganguri scot viezurii pui,
                        Se joacă pe lespezi de altare ale lui
                        Şopârle tăcute-ale ierbii.
 
                        Cu galbene oase-ale moşilor mei
                        S-amestecă în praful cărării
                        Strivite statui ale marilor zei.
                        Azi râdeţi, şi vai, cum veţi plânge, o, mişei,
                        Cu hohot la ziua-nfruntării!
 
                        Dar noaptea din frântele marmure răsar
                        Luciri ca de fulger, şi şoapte:
                        Stau jalnicii zei la ruine, şi par
                        Cuprinşi de mânie şi galbeni de-amar
                        Şi zboară cu vaiuri prin noapte.
 
                        Şi iese-al lor bard şi s-aşează plângând
                        Pe-o piatră sub zidul de-afară,
                        Şi cântă şi plânge, ghitara bătând,
                        Iar alba lui barbă ca râul curgând
                        Se-mprăştie peste ghitară.
 
                        Prin lanuri obsiga şi sterpul odos
                        Şi-n pieptul lor inimi nebune!
                        Batjocura-i astăzi al nostru prinos.
                        Ei uită, voind, cu ce trudă i-am scos
                        Din jalnica morţii genune!
 
                        Ascultă proroci ai minciunii, şi plini
                        De-al lor o nebună-nvrăjbire,
                        Le-alunecă gândul spre zeii străini,
                        Fac neamului nostru cunună de spini:
                        Spre-a lor şi spre-a noastră mărire!
 
                        Eu nu mă voi plânge nepoţilor tăi,
                        Pământule sfinte-al uitării!
                        Desfă-te tu singur şi-nghite pe răi,
                        Căci iată-i pe toate gătitele căi
                        Răsar conjuraţii pierzării!
