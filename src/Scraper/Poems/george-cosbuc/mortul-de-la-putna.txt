                        Iar la Putna-n mănăstire,
                        Noaptea, din tăcut mormânt,
                        Iese-n plină strălucire
                        Ştefan cel viteaz şi sfânt.
                        Lespedea ce-au pus-o popii
                        Peste groapă, încet se dă
                        Îndărăt şi-n fundul gropii
                        Ştefan plin de pace stă.
                        Dar se nalţă-ncet eroul
                        Deşteptat din lungu-i somn,
                        Luminat e-ntreg cavoul
                        Şi sumeţ viteazul domn.
 
                        Albu-i coif străluce-n lună
                        Iar pe zale-i joacă zări
                        De lumini ce se-mpreună
                        Ca-ntr-un basm cu arătări.
                        Lunga suliţă şi-o poartă
                        Răsucind-o în mândru chip
                        Eu credeam că-i umbră moartă
                        Ce se mişcă pe nisip,
                        Dar e viu! Acum ridică
                        Ochii săi, parc-ar lăsa
                        Peste-o oaste inimică
                        Toată vrăjmăşia sa.
 
                        Apoi stă plecat şi-ascultă;
                        Poate-aude spre Hotin
                        Vuiet şi-alergare multă
                        De poloni şi turci ce vin,
                        Poate-aude oşti tătare
                        Şi năvală peste Prut,
                        Ori sosind din depărtare
                        Peste munte i-a trecut
                        Regele Matei! Voi cete
                        De cazaci şi de secui,
                        Dumnezeu acum vă dete
                        Gata iar pe mâna lui!
 
                        Sună zornăit de zale,
                        Strigăt mare de război,
                        Ard Moldova noastră-n cale
                        Câţi duşmani şi vechi, şi noi.
                        Ştefan tremură-n mânie.
                        Iese din tăcutul schit
                        Luna-n ceruri, argintie,
                        Cu nori negri s-a învelit,
                        Şi cumplit din bucium sună
                        Ştefan vodă; ca un nor,
                        Ies oşteni şi iuţi s-adună
                        Roată lângă domnul lor.
 
                        Iat-o, oastea lui voinică,
                        Toţi cei buni şi tari ai săi!
                        Ştefan spada şi-o ridică
                        Şi porneşte-n sârg spre văi,
                        Luna tot mai mult s-ascunde,
                        Tot mai negri nori plutesc
                        Şi din văi grozav răspunde
                        Buciumul moldovenesc.
                        Se tot duce, duce-n noapte
                        Zgomotul în jos spre Prut,
                        Mai lăsând în urmă şoapte
                        Din furtuna ce-a trecut.
                        E pustiu la mănăstire,
                        Gol mormântul cel deschis!
 
                        Toate-au fost o nălucire,
                        Toate repezi ca-ntr-un vis.
                        Nu ştiu bine-n care parte,
                        Ştefane, te-ai dus cu oşti,
                        Ştiu că tu te-ai dus departe,
                        Şi duşmanii ţi-i cunoşti!
                        Bate-i Ştefane, părinte,
                        Spulberă-i de pe pământ:
                        Chiar şi mort învaţă-i minte,
                        Cine eşti şi-ai tăi ce sânt.
