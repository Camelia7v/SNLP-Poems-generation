                        Venise fata de-mpărat
                        Cu alte fete pe-nserat
                        S-aducă apă din izvor
                        Din zări un tânăr călător,
                        Sosind pe-acolo, s-a rugat
                        Să bea din cana lor.
 
                        Iar fata de-mpărat i-a dus
                        Cofiţa ei; şi când i-a spus
                        Flăcăul cel dintâi cuvânt,
                        Ea să uită speriată-n vânt,
                        Şi ca certat-apoi şi-a pus
                        Privirile-n pământ.
 
                        Aş vrea, ca şi la-ntorsul meu,
                        Să fii aici să-mi dai să beau
                        Iar ea, tot nemişcată stând
                        Cu ochii-n jos, şi tremurând
                        De lupta ei, târziu şi greu
                        Rosti sfioasă: Când?
 
                        Şi mâine poate… Mai târziu…
                        Ori peste-un an! Nici eu nu ştiu.
                        Sunt fiu de crai. Cărarea mea
                        Pe-aici va fi… Ne vom vedea:
                        De-acum iubitul tău să fiu,
                        Iar tu iubita mea.
 
                        Apoi plecă în grabnic pas…
                        Avea atâta dor în glas!
                        Era voinic şi tinerel,
                        Înalt şi tras ca prin inel:
                        De-atunci şi ochii i-au rămas
                        Şi inima la el.
