                        Zâna bună şi frumoasă
                        A venit la mine-acasă
                        Şi mi-a spus aşa: – Măi Pici,
                        Uite eu îţi dau un bici
 
                        Şi apoi de câte ori
                        Vei distruge gâze, flori
                        Dă cu biciul în pământ…
                        Voi veni pe-aripi de vânt
 
                        Să le-învii, căci, dragul meu,
                        Tot ce-i de la Dumnezeu,
                        Tot ce-i viu vrea să trăiască.
                        Aşa-i legea pământească…
 
                        Ca să fiu cinstit, măi pici,
                        Nu m-am folosit de bici.
                        Rău am fost cândva şi zău
                        Mă căiesc şi-mi pare rău.
 
                        Zânei vreau să-i mulţumesc,
                        M-a făcut să preţuiesc
                        Şi să fiu prieten mare
                        Cu o gâză, cu o floare,
 
                        Cu puiuţul de furnică,
                        Cu o buburuză mică…
                        Trebuie să ştiţi, copii,
                        Rău nu-i bine ca să fii.
