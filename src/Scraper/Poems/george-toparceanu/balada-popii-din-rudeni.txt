                        De la târg la Vadul-Mare
                        Taie drumul prin poieni,
                        Legănându-se călare,
                        Popa Florea din Rudeni.
 
                        Şi-n priveliştea bogată
                        Sus pe culme, jos pe drum,
                        Iarna palidă-şi arată
                        Plăzmuirile de fum.
 
                        Somnul revărsat în fire,
                        Gerul sfânt al Bobotezii
                        A-nchegat argint subţire
                        Peste faldurii zăpezii
 
                        Şi, legând în gheaţă stropii,
                        Bura care-n aer joacă
                        A ţesut pe barba popii
                        Fire lungi de promoroacă.
 
                        Bolta sură ca cenuşa,
                        Codrii vineţi – dorm adânc.
                        Sună numai căldăruşa
                        Atârnată de oblânc.
 
                        Bate Surul din potcoavă
                        Drum de iarnă, fără spor,
                        Calcă rar şi cu zăbavă
                        Lunecuşuri de pripor.
 
                        Şi-n tăcerea care creşte,
                        Adâncit ca-ntr-o visare,
                        Popa când şi când şopteşte
                        Legănându-se călare…
 
                        Scutură din treacăt salbe,
                        Reci podoabe care mint,
                        Surpă bolţi de ramuri albe
                        Cu portaluri de argint.
 
                        Lângă drum bătut de sănii
                        Unde malul stă să cadă,
                        Vede urme de dihănii
                        Înstelate pe zăpadă.
 
                        Iar pe culmea unei creste,
                        Ameţit de zare multă,
                        Strânge frâul fără veste
                        Şi-mpietrit pe cal ascultă.
 
                        Nici o şoaptă… nici un ropot…
                        Numai din adâncuri sure
                        Vine vuiet lung de clopot
                        Peste-ntinderi de pădure…
 
                        Lung îi sună în ureche,
                        Pe când el cu grijă scoate
                        Pântecoasă ploscă veche
                        Din desaga de la spate.
 
                        Şi cu plosca ridicată,
                        Zugrăvit pe cerul gol,
                        Popa capătă deodată
                        Măreţie de simbol.
 
                        Colo-n vale, unde drumul
                        Taie luminişuri rare,
                        Printre plopi se vede fumul
                        Hanului din Vadul-Mare.
 
                        Calul, vesel, simte locul
                        Şi s-abate scurt din cale, –
                        C-a-nvăţat şi dobitocul
                        Patima sfinţiei-sale…
 
                        Iar hangiţa iese-n uşă,
                        Bucuroasă de câştig.
                        Ochii-i râd spre căldăruşă:
                        – Frig, părinte?
                        – Straşnic frig!
