                        Sus pe malul Dunării,
                        La perdeaua cu câini răi,
                        A Şalgăi a vădanei,
                        Este-o turmă de cârlani
                        Păscută de opt ciobani,
                        Turma Şalgăi cea frumoasă
 
                        Ca şoimul de inimoasă.
                        La pierdea-n miezul nopţii
                        Nimerit-au haiducii,
                        Nimerit-au, năvălit-au,
                        Paloşele zângănit-au,
                        Pe ciobani legatu-mi-au,
                        Dulăii împuşcatu-i-au.
                        Iar pe baciul cel mai mare
                        Îl fereca şi mai tare
                        Cu coatele la spinare,
                        De striga că rău îl doare:
                        „Căpitan Caracatuci,
                        Vătăjel peste haiduci!
                        Peste cinci sute şi cinci
                        Tot haiduci de cei voinici.
                        De-ai făcut vreodată bine,
                        Fă-ţi o milă şi cu mine
                        Şi-mi dezleagă braţele,
                        Rău mă dor sărmanele!”
                        Căpitanul se-mblânzea,
                        Braţele-i le slobozea.
                        Iară baciul cum scăpa,
                        Mâna-n sânu-şi o băga,
                        Bucium de aur căta
                        Şi de trei ori buciuma,
                        Văile se răsuna,
                        Frunzele se clătina,
                        Şalga-n somnu-i l-auzea,
                        Din somn Şalga se trezea,
                        La soacră-sa se ducea
                        Şi din gură aşa-i zicea:
 
                        „Maică, măiculiţa mea!
                        N-auzişi tu buciumând
                        Şi văile răsunând?
                        Nu ştiu, maică, ciobanii
                        Rătăcit-au cârlanii,
                        Ori drumul au rătăcit,
                        Ori haiduci i-au năvălit?”
                        Baba soacra răspundea:
                        „Mergi, te culcă, fata mea,
                        De ciobani nu te-ngrija,
                        C-aşa bucium’ ei cu dor
                        Când le-i dor de casa lor.”
                        Soacra bine nu sfârşea,
                        Şalga iar că auzea
                        Glas de bucium răsunând,
                        Până-n suflet răzbătând.
                        „Hei! copii, copii argaţi!
                        Somnul dulce voi lăsaţi,
                        Ş-un cal iute-mi înşeuaţi,
                        Puneţi şaua bărbăteşte,
                        Să încalec voiniceşte.”
                        Ea pe cal se arunca
                        Şi spre Dunăre-alerga
                        Hăulind şi chiuind,
                        Buzduganul învârtind.
                        Cât haiducii o zăreau,
                        Loc de fugă nu găseau,
                        Iară Şalga-i urmărea
                        Şi din gură-aşa răcnea:
                        „Ian aşteapt’ aşteapt’ asteaptă
                        Să luptăm la luptă dreaptă,
                        Căpitan Caracatuci,
                        Vătăjel peste haiduci,
                        Peste cinci sute şi cinci
                        Tot haiduci de cei voinici!
                        Stai pe loc să ne-ntâlnim,
                        Două vorbe să grăim
                        Şi-n arme să ne lovim,
                        Că mă jur pe Dumnezeu!
                        Să te-nvăţ eu, fătul meu,
                        Cum se leagă ciobanii,
                        Cum se pradă cârlanii.”
                        Căpitan Caracatuci,
 
                        Cetaş mare de haiduci,
                        Se ducea, ducea, ducea,
                        Nici capul nu-şi întorcea.
                        Şalga-i ici, Şalga-i colea,
                        Capul din fugă-i tăia!
                        Capu-n urmă rămânea,
                        Trupul înainte fugea,
                        Sângele pârâu curgea,
                        Drumul roş că se făcea!
                        ……………..
                        Cică, mări, de pe-atunci,
                        Când vin cete de haiduci,
                        Drumul lor nici că greşesc,
                        Nici că, zău, mai nimeresc
                        La perdeaua cu câini răi
                        A Şalgăi, a vădanei
                        A Şalgăi, a vădanei
                        De pe malul Dunării!
 
