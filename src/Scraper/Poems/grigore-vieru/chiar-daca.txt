Lui Ion Grama
Zadarnic din braţele mumei
Cobori pe pământ
Dacă nu vezi în jur
Frumuseţile lumii.
Chiar dacă beschia
Sârmei ghimpate
Taie clipa în două,
Chiar dacă diavoli în noapte
Seamănă frigul,
În căldura palmelor noastre
Ora de gheaţă o îmbrăcăm.
Pleca-vom şi noi la strămoşi.
Da, cine moare în Basarabia,
Moare departe.
Şi totuşi murim pe pământ.
Aproape de tristeţea cea rodnică
A Domnului nostru.
* * *
Lui Pavel Gusac
Ca un copil orfan
S-a lipit Prutul
De viaţa Drepcăuţilor.
E fratele nostru.
Frăţiorul cel izgonit.
Îi spuneam în şoaptă
Cuvinte de dragoste
Până când maica cea vitregă
Se întorcea
De la târgul internaţional.
