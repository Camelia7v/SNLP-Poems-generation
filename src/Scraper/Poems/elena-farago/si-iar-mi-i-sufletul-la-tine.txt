                        Şi iar mi-e sufletul la tine
                        Atât de-ntreg,
                        Atât de tot,
                        Că-mi sorb o lacrimă şi-mi pare
                        Că cere,
                        Mângâie,
                        Şi doare,
                        De parcă tu ai plâns-o-n mine,
                        De parcă ţi-am venit de tot…
 
                        Aşa! dă-mi mâinile-amândouă,
                        Şi ochii amândoi mi-i dă,
                        Deschişi adânc
                        Şi mult
                        Şi-aproape
                        Pân-vom închide-o sub pleoape
                        Aceeaşi stea topită-n două
                        De mult ce ia
                        De mult ce dă…
 
                        Şi cale gândului se-nchide
                        Doar lacrimile văd şi cer…
                        Şi nu mai am nici ochi,
                        Nici gură…
                        Pe valul mării ce mă fură
                        Privirile nu-şi pot deschide
                        Decât fereastra dinspre cer…
