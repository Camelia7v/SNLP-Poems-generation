                        Corbac zace la-nchisoare
                        De trei ani lipsiţi de soare,
                        În oraş la Ţarigrad,
                        În beci la sultan Murad.
                        El oftează şi jeleşte
                        Şi prin gratii tot priveşte
                        Când la nori purtaţi de vânt
                        Care plouă pe pământ,
                        Când la cârduri de cocoare
                        Ce mereu zbor către soare.
                        Iată, mări, că-ntr-un nor
                        El zărea un corbuşor
                        Ce pe sus tot croncănea
                        Şi din aripi tot bătea.
                        „Alelei! Corbac zicea,
                        Căci n-am durdă, pui de corb,
                        Sângele să mi ţi-l sorb!
                        Ce tot zbori şi croncăneşti?
                        Ori pe mine mă jeleşti,
                        Ori de mine tu-ţi baţi joc?
                        Rămânere-ai fără cioc,
                        Şi ţi-ar cădea unghiile
                        Să n-acaţi cu dânsele!”
                        Corbul cât îl auzea
                        Din cel nor se repezea,
                        Pe fereastră se lăsa
                        Şi pe limbă-i cuvânta:
                        „Corbăcele, dragul meu!
                        Ce mă blestemi aşa rău?
                        Că umblu de rândul tău
                        De trei ani fără-ncetare
                        De când zaci la închisoare.
                        Maică-ta mi-a poruncit
                        Să tot zbor neobosit
                        Pe spinarea vântului
                        În jurul pământului,
                        Să te aflu, ca să ştiu
                        De eşti mort sau de eşti viu.”
                        „Alei, corbe, de-i aşa,
                        Eu nu te-oi mai blestema,
                        Ci cu lacrimi te-oi ruga
                        Ca să faci pe gândul meu
                        Să-mi aduci cu pliscul tău
                        Cinci fuioare de mătase
                        De la mama, de acasă
                        Ş-încă iarba-fierului
                        Din codrul Neferului.”
                        Corbul iute-n zbor sărea
                        Cât pe cer el se zărea
                        Mai întâi ca un porumb,
                        Apoi numai cât un plumb,
                        Până ce-n zare ajungea
                        Şi din zare se ştergea.
                        Două zile nu trecea,
                        Corbuşorul se-ntorcea
                        Şi cu pliscul aducea
                        Cinci fuioare de mătase
                        Cea mai bună şi aleasă,
                        Ş-încă iarba fierului
                        Din codrul Neferului.
                        „Alei! corbuşorul meu!
                        De-a vrea sfântul Dumnezeu
                        În cea lume să scap eu,
                        Jur să mi te înfrăţesc
                        Şi să mi te tot hrănesc
                        Nu cu carne păsărească,
                        Ci cu carne păgânească,
                        Nici cu sânge păsăresc,
                        Dar cu sânge păgânesc!”
                        Corbea timpul nu pierdea,
                        El mătasea o torcea,
                        Lungă funie-o făcea
                        Şi de gratii o prindea,
                        Apoi când noaptea cădea,
                        El cu iarba cea de fier
                        Atingea gratii de fier;
                        Gratiile, ca de foc,
                        Se topeau toate pe loc.
                        Numai una rămânea
                        Care funia ţinea.
                        Dacă vedea şi vedea,
                        Corbac timpul nu pierdea.
                        Funia şi-o apuca,
                        Pe funie luneca,
                        Legănat mereu în vânt
                        Până ce da de pământ,
                        Apoi el se depărta
                        Şi din gură cuvânta:
                        „Corbe, corbe, frăţior,
                        Mergi la maica cea cu dor
                        Şi-i du veste c-am scăpat
                        De la loc întunecat,
                        Şi de-acum ca să mă-mpac,
                        Eu din funie-am să fac
                        Colan mândru pentru turci,
                        Ca să mi-i ridic în furci!”
 
