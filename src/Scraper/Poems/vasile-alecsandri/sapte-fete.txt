                        Pe mine ce m-a mâncat?
                        Şapte fete dintr-un sat
                        Ş-o nevastă cu bărbat;
                        Iar nevasta dracului
                        Mă spuse bărbatului,
                        Mă făcu râs satului;
                        Şi fetele m-au lăsat,
                        Că toate s-au măritat
                        La inimă m-au secat!
                        Una-i Vişa, una-i Muşa,
                        A treia e Brânduşa,
                        A patra-i Angheluşa.
                        A cincea-i Catinca,
                        A şasea e Voica,
                        A şaptea Ilinca.
                        Toate-au fost mândrele mele;
                        Şi cât m-am iubit cu ele
                        Le-am dat salbe şi inele;
                        Dar cea puică de nevastă
                        Da cu spuză pe fereastră,
                        Da cu spuză să mă ardă
                        Când treceam ca să mă vadă.
                        Ce-a fost verde s-a uscat,
                        Ce-a-nflorit s-a scuturat,
                        Ce-am iubit eu n-am uitat!
 
