                        Ce de-a păsărele-n piaţă
                        Am văzut azi dimineaţă
                        Unde multe mese sunt
                        Şi mulţi oameni care vând.
 
                        – Cum trăiţi voi, păsărele,
                        Fără crâng şi rămurele?
                        Puii unde-i legănaţi,
                        Soarele cum îl cântaţi?
 
                        – Noi aicea nu cântăm,
                        Ci doar ciugulim, mâncăm,
                        Puii-i creştem ca şi voi
                        În strâmtori şi în nevoi.
 
                        Iar dacă ne vine-un dor
                        De crâng verde, de izvor,
                        Noaptea-n tihnă le visăm –
                        Păsări de oraş suntem…
