                        L-al orelor zilei şirag râzător
                        Se-nşir cele negre şi mute
                        Ce poartă în suflet mistere de-amor
                        Pălite, sublime, tăcute
                        Şi noaptea din nori
                        Pe-aripi de fiori
                        Atinge uşoară, cu gândul,
                        Pământul.
 
                        Pe-un cal care soarbe prin nările-i foc,
                        Din ceaţă pustie şi rece,
                        Un june pe vânturi, cu capul în joc,
                        Cu clipa gândirii se-ntrece
                        Şi calu-i turbat
                        Zbura necurmat
                        Mânat ca de-a spaimelor zână
                        Bătrână.
 
                        Pe aripi de munte şi stânci de asfalt
                        Castelul se nalţă, se-ncruntă
                        Şi creştetu-i negru şi creştetu-i nalt
                        De nouri şi ani se-ncăruntă,
                        Dar astăzi e viu
                        Şi-n ton auriu
                        Răsună din umbra cea mare
                        Cântare.
 
                        În mii de lumini ferestrele ard,
                        Prin care se văd trecătoare,
                        Prin tactul cântării sublime de bard,
                        Cum danţă la umbre uşoare,
                        Cum danţă uşor
                        Dulci vise de-amor,
                        Palatul părea în magie
                        Aurie.
 
                        Ca cerbul ce s-alţă în creştet de stânci,
                        Urmat de săgeat-arzătoare,
                        E calul ce sare prăpastii adânci
                        În zboru-i puternic şi mare,
                        Cu nara arzând,
                        Cu coama pe vânt,
                        O dată-ncă pinten l-împunge
                        Şi-ajunge.
 
                        Iar junele sare uşor de pe el
                        Sub mantă-i purtând mandolină,
                        Cu inima plină de-amoru-i fidel,
                        Cu mintea de visuri plină,
                        De grile de fier
                        Al meu cavaler
                        S-avântă cătând pe fereastă
                        Şi-adastă:
 
                        Ca gânduri palide din ore dalbe
                        Zboară danţândele fiinţe albe,
                        Par aromatele suflete line
                        Duse de zefirii de prin grădine,
                        În coruri nimfele cântă la hore
                        Şi gem în lirele blânde, sonore,
                        Ascunse gânduri de dor de ducă
                        Triste şi palide ca o nălucă,
                        Apoi în cetere ele-ncordară
                        Şi plin şi limpede încet cântară
                        Glas a trecutului ce însenină
                        Mintea cea turbure de gânduri plină.
 
                        Pe râul dorului, mânat de vânture,
                        Veni odat’
                        Pe-un vas cu vâslele muiate-n cânture,
                        Lin-împărat.
 
                        Venit-a regele să calce văile
                        Cătând o sor’,
                        Eroi se-ninimă şi plâng femeile
                        De-a lui amor.
 
                        El fură munţilor ecouri tinere,
                        Cântul la dor,
                        Răpeşte buzelor naivei Vinere
                        Vorba d-amor.
 
                        Pe munţi în negură, pe stânci de cremene,
                        El a cătat
                        O albă vergină, să-i fie gemene
                        Şi te-a aflat.
 
                        Tu eşti cântărilor sororă gemene,
                        Sufletul lor,
                        Regele inimii trebui să-ţi semene
                        Ca vis cu dor.
 
                        În tine vede-se că e în ceriure
                        Un dumnezeu,
                        Purtând simetria şi-a ei misterure
                        în gândul său.
 
                        Mână dar coardele unele-ntr-altele,
                        Mână-le lin.
                        Căci ca în sufletu-ţi n-a găsit altele
                        Regele Lin.
 
                        Cântă cu doliul, ce-l varsă belele
                        Când plâng de-amor,
                        Să creadă lumile, să creadă stelele
                        Că-i tactul lor.
 
                        Cum zboară îngerii din stele-n stele,
                        Barzii zbor, flutură printr-a lor bele;
 
                        Din lungul horelor amestecate
                        Barzii ridic a lor glasuri bărbate.
                        Arpele-n cântece par că se sfarmă
                        Când gem cu sufletul, când zic de-alarmă.
                        Muzica sferelor: Serafi adoară
                        Inima lumilor ce-o înconjoară,
                        Dictând în cântece de fericire
                        Stelelor tactul lor să le inspire.
                        Şi cum colorile ce se îmbină
                        Naşte a soarelui albă lumină,
                        Astfel prin vocile răsunătoare
                        Curge-astă mistică, dulce cântare:
 
                        Ondină,
                        Cu ochi de dulce lumină,
                        Cu bucle ce-nvăluie-n aur
                        Tezaur!
 
                        Idee,
                        Pierdută-ntr-o palidă fee
                        Din planul Genezei, ce-aleargă
                        Ne-ntreagă!
 
                        Să-nvii vii
                        Şi stânca de care râd timpii
                        Şi tot ce mai e-n nesimţire
                        în fire?
 
                        Vin’ dară,
                        Căci ochiu-ţi e viaţă şi pară,
                        Şi sufletu-ţi, blândă magie
                        Ce-nvie.
 
                        Să cânte
                        Ce secole tăcu înainte,
                        Şi-a munţilor creştete-nalte
                        Să salte.
 
                        Şi din amestecul de vise dalbe,
                        Dintre danţândele fiinţe albe,
                        Iese cum cântecul dintre suspine
                        Regina albelor nopţii regine.
                        Păru-i ca aurul faţa-ncadrează,
                        Cunună-n undele-i se furişează.
                        Pe-o liră gingaşă şi argintie
                        Mânuţa-i coardele le-ncurcă vie
                        Şi cum din zilele poetici, june,
                        A idealului iese minune,
                        Astfel prin notele lirei de-amor
                        Glasul ei tremură, dulce uşor:
 
                        Liră spartă-n stânca lume,
                        Suflet stins, muiat în nor,
                        Plâns amar luat de glume,
                        Adevărul vrăjitor,
 
                        E fiinţa-mi tremurândă
                        Care trece-n infinit,
                        Ca un fulger fără ţintă,
                        Ca un cap fără zenit.
 
                        Şi din chinuri ce mă-neacă,
                        Eu sorb mirul cel curat,
                        Cum o lebădă se pleacă
                        Bând din lacul îngheţat.
 
                        Şi cu moartea cea adâncă
                        Am schimbat al vieţii gând,
                        Am fost vultur pe o stâncă,
                        Sunt o cruce pe-un mormânt.
 
                        Care-i scopul vieţii mele,
                        Întreb sufletu-mpietrit?
                        Ochiu-i stins, buzele mele
                        De dureri a-nvineţit.
 
                        Crucea-mi pare gânditoare,
                        Parcă arde-a vieţii-mi tort
                        Şi prin neguri mormântare
                        Privesc faţa mea de mort.
 
                        Dar atunci când albe zâne
                        S-or privi-n sufletul meu,
                        A! Gândiţi, gândiţi la mine
                        Că am fost în lume eu.
 
                        Un murmur feeric dezmiardă duios
                        A salii tăcere senină,
                        Prin bolta ferestrei, arcată pompos,
                        S-aude vibrând mandolină,
                        Ş-un eco uşor,
                        Setos de amor,
                        Se-neacă-ntr-a mandolei strune
                        Nebune.
 
                        Şi toată viaţa lui, tot ce-a cules
                        Din unde, din munte, din vale,
                        Tot sufletu-i june, tot scumpu-i eres
                        Îl pierde în coardele sale.
                        Vărsându-l cu dor,
                        Plângând râzător,
                        El cântă cu buze de miere
                        Durere:
 
                        „De ce nu-s o floare uscată de vânt
                        Şi pală ca fruntea pe moarte,
                        Ce mila o pierde prin cruci de mormânt
                        Cu miros strivit, fără soarte,
                        C-atunci m-ai lua,
                        La mine-ai căta
                        Gândindă, cum e trecătoare
                        O floare.
 
                        Dar eu nu-s, copilă, decât un amor
                        Ce arde-n o inimă jună,
                        Un glas de pe buze aprinse de dor,
                        O minte pustie, nebună
                        Şi dulce descânt
                        Pe coarde de-argint,
                        Când palida mea nebunie
                        învie.
 
                        Dar am o câmpie ce undoie-n flori,
                        Câmpia speranţelor mele.
                        Acolo te-aşteaptă râzândele zori,
                        Pletindu-ţi coroană de stele.
                        S-aduci prin amor
                        De viaţă fior,
                        În câmpul speranţelor vină,
                        Ondină!”
