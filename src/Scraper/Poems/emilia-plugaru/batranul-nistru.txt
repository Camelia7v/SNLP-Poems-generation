                        Pe malul drept, pe malul stâng –
                        Livezi înfloritoare.
                        Bătrânul Nistru curge lin
                        La vale către mare.
 
                        Nu are valuri înspumate,
                        Ca un bătrân ce este,
                        Domol şopteşte ani la rând
                        A neamului poveste.
 
                        Apleacă-ncet urechea ta
                        Spre murmurul de apă,
                        Ascultă doina strămoşească,
                        Ce-n mal de piatră sapă.
 
                        De-i malul drept, de-i malul stâng,
                        Aceeaşi doină sună.
                        În nopţi adânci şi liniştite,
                        Acelaşi clar de lună.
 
                        În inimă de ţară, râuri,
                        Cu ziduri şi hotare,
                        Îşi duc povara lor amară,
                        La vale, către mare.
