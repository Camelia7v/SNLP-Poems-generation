                        – Care-o fi în lume şi al meu amor?
                        Sufletul întreabă inima cu dor.
 
                        Va fi mănăstirea cu zidiri cernite,
                        Cu icoane sânte şi îngălbenite,
 
                        Va fi vitejia cu coif de aramă
                        L-ale cărei flamuri patria te cheamă,
 
                        Ori va fi o dulce inimă de înger
                        Să mângâie blândă ale mele plângeri?
 
                        L-am cătat în lume. Unde o să fie
                        Îngerul cu râsul de-albă veselie?
 
                        Unde o să-l caut, mare Dumnezeu…
                        Poate-i vreo fantasm-a sufletului meu?
 
                        Ba nu, nu! Oglinda sufletului meu
                        Îmi arat-adesea dulce chipul său,
 
                        Căci oglinda-i rece îmi arat-o zeie
                        Cu suflet de înger, cu chip de femeie,
 
                        Dulce şi iubită, sântă şi frumoasă,
                        Vergină curată, steauă radioasă,
 
                        Şi să mă iubească, s-o iubesc şi eu,
                        Să-i închin viaţa sufletului meu.
 
                        Dar ce râde lumea? Ce râde şi spune?
                        „Femeia nu este ce crezi tu, nebune.
 
                        Faţa ei e-o mască ce-ascunde-un infern
                        Şi inima-i este blestemul etern,
 
                        Buza ei e dulce, însă-i de venin,
                        Ochiu-i te omoară, când e mai senin.
 
                        Şi-apoi ce-i amorul? Visu-i şi părere,
                        Haina strălucită pusă pe durere”.
 
                        Dar dacă e astfel, unde-i a mea zână
                        Cu chipul de înger muiat în lumină?
 
                        – N-a fost niciodată. De-a fost vreodată,
                        Atunci în mormântul cel rece o cată.
 
                        De n-a fost – imagină-ţi singur în tine
                        Un înger din ceruri cu aripi senine,
 
                        Pe care deodată cu sufletul tău
                        Pe lume-l trimise de sus Dumnezeu
 
                        Şi care-nainte de a-l întâlni tu,
                        În sufletul morţii fiinţa-şi pierdu.
 
                        Şi cântă pe-ăst înger de dulce amor
                        Şi plânge-l cu jale şi plânge-l cu dor;
 
                        Din sufletu-ţi rece tu fă o grădină
                        Cu râuri de cânturi, cu flori de lumină;
 
                        Colo-n cimitirul cu cruci risipite
                        Te primblă adese cu gânduri uimite;
 
                        Alege-ţi o cruce, alege-un mormânt
                        Şi zi: Aici doarme amorul meu sânt;
 
                        Şi cântă la capu-i şi cântă mereu:
                        Dormi dulce şi dusă, tu, sufletul meu!
