                        Pe Bistriţa, cântând
                        O tânără fecioară,
                        În vânt având vestmântul
                        Şi-n păr vuindu-i vântul,
                        Cu pluta ei uşoară
                        Trecea-n amurgul zilei –
                        Pe Bistriţa cântând.
 
                        Închise între stânci
                        Sălbaticele ape
                        Gemeau ca-n agonie
                        Albastre de mânie,
                        Izbindu-se să scape
                        Cu vuiet şi cu vaiet –
                        Închise între stânci.
 
                        La cârma plutei sta
                        Copila zâmbitoare:
                        Mireasă-i astă fată
                        Cu moartea cununată
                        Şi-n stingerea de soare
                        Părea un chip din basme –
                        La cârma plutei sta!
 
                        Privind în urma ei,
                        Vedeam cum dânsa trece
                        Râzând pe lângă stâncă –
                        De nu venea adâncă
                        Din ceruri noaptea rece,
                        Şi-acum aş fi acolo
                        Privind în urma ei!
