                        Viorica, fata mamei
                        Cea cuminte şi curată,
                        Şi-a făcut, mâncând cireşe,
                        Pe furiş, pe şorţ, o pată…
 
                        Şi-acum stă-ntr-un colţ şi plânge:
                        „Doctorul e vinovat
                        Şi c-o să mă certe mama,
                        Şi că şorţul l-am pătat!”
 
                        Mama intră-ncet pe uşă;
                        Ea tresare şi-ntinzând
                        Mâinile deasupra petei,
                        Plânge întruna suspinând.
 
                        – De ce plângi, fetiţa mamei?
                        – Plâng că doctorul ţi-a spus
                        Să nu-mi dai deloc cireşe,
                        Şi tu în dulap le-ai pus…
 
                        – Şi tu plângi din lăcomie?
                        Ce ruşine!
                        – Să mă ierţi!
                        – Bine, dar să fii cuminte…
                        – Nici de şorţ nu mă mai cerţi?
 
                        – Care şorţ? întreabă mama…
                        – Uite, ăsta: l-a pătat
                        Lăcomia pentru care,
                        Chiar acuma m-ai iertat.
