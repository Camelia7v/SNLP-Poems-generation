                        Acum te cutremuri! Cunoşti
                        Că drumul ţi-e în marginea gropii.
                        Degeaba te-azvârli şi te-apropii
                        Cu vuiet şi tropot de oşti.
 
                        În frunte, pe calul tău murg,
                        Pornit-ai urgia pieririi,
                        Strivit-ai în şanţ grenadirii
                        Dar iată, că rănile-ţi curg,
 
                        Se sperie murgul de puşti,
                        Şi-ţi scapă din scară piciorul,
                        Turbat e împrejuru-ţi omorul,
                        Cu dinţii tu gura ţi-o muşti.
 
                        Se-ncurcă taberele-n drum
                        Şi-ţi fug călăreţii de-a valma,
                        Ridică-ţi, puternice, palma
                        Şi opreşte-ţi tabiile-acum!
 
                        Cuvântul ce-odată fu zid
                        Când vrut-au nizamii să fugă,
                        Azi lor li se pare că-i rugă
                        S-alerge mai iute spre Vid.
 
                        Ai aripi, grăbitule vânt,
                        Tu şoimule, a cerului cale!
                        Fă locuri oştirilor tale,
                        Să intre mai iute-n pământ.
 
                        Şi-n sine-ţi tu zis-ai: E rău!
                        Ca norii ce-ntunecă luna,
                        Curgeam de pe dealuri întruna
                        Noi, răii poporului tău.
 
                        De-a lungul întinsei câmpii
                        Aleargă sălbatica spaimă
                        Şi, plină de geamăt, îngaimă
                        Şi rugi şi blesteme pustii
                        Gaziule-Osmane, eşti prins!
                        Şi toate cetăţile tale
                        Vor sta-ntunecate de jale,
                        Că soarele lumii li-e stins.
 
                        Dar astfel e soarta, eroi!
                        Căci soarele care se stinse
                        La voi, o războinici, s-aprinse
                        Mai vrednic de viaţă, la noi!
