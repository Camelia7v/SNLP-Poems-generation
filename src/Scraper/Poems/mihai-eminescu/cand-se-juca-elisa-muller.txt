                        Pe genunchii-mi te-am purtat.
                        Ţi-am privit în faţă,
                        Ochii-mi ochii-ţi a cătat,
                        Gura-mi, buza-ţi creaţă –
                        Şi m-am pus pe sărutat.
                        Cine mă învaţă?
 
                        Ca o mamă blând şi lin
                        Ce-un copil răsfaţă,
                        Mângâiat-ai fruntea mea
                        Şi m-ai strâns în braţe.
                        Ah, cât te iubesc de mult!
                        Cine mă învaţă?
 
                        Eu mă duc, te părăsesc –
                        Nu mă privi şuler,
                        La spectacol mă pornesc,
                        Stai să-mi văd de guler.
                        În teatru românesc
                        Azi e Elisa Müler.
 
                        Un copil netrebnic sunt –
                        Spune-mi-o apăsată.
                        Mi-ai legat acest cuvânt
                        De viaţa-mi toată,
                        Mi l-ai dat roşind, plângând
                        Când ai fost – ciudată.
 
                        Ah, surâde-mi înc-un pic
                        Şi nu-mi fi ursuză.
                        Căci cu degetul cel mic
                        Te ating pe buză.
                        Şi şopteşte-mi un nimic
                        Nimeni să n-audă.
 
                        Astăzi e duminecă.
                        Pac! şi una bună.
                        Eu te las şi bine că
                        Mi te las nebună…
                        Trage-te de mânecă…
                        Ce ştii de-i minciună.
 
                        Nici nu ştii, o, turturea,
                        Ce-mi auz de-a bine.
                        Tu gândeşti cine ştii ce
                        Şi te uiţi la mine.
                        Ah, iubită mititea,
                        Cum te-ador pe tine!
 
                        Un nimic, un cuvinţel,
                        Spus după perdea,
                        E o piatră de inel,
                        E a nopţii neauă,
                        Arde-atât, încât cu el
                        Aş aprinde-o stea.
 
                        Ş-apoi taci ca nu cumva
                        Să audă-o floare
                        C-ai şoptit aşa ceva:
                        Din ascunzătoare
                        S-ar roşi – mai, mai aşa
                        Cum o oarecare.
 
                        Cum te uiţi aşa, năuc,
                        Şi-n gândiri te-nsinguri,
                        Eşti tu ziua lângă nuc,
                        Eşti tu noaptea-n crânguri,
                        Să te iau şi să te duc,
                        Să fim numai singuri.
 
                        Ş-atunci n-om vorbi defel:
                        Vorba este pleavă.
                        Când se iubesc doi astfel
                        – Inimă bolnavă –
                        Atunci tac, tac cuminţel,
                        Noaptea în dumbravă.
