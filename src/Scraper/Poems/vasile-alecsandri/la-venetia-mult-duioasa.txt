                        La Veneţia mult duioasă
                        Duios zboară gândul meu,
                        Când, în noaptea-ntunecoasă,
                        Pe simţirea-mi dureroasă
                        Se abate dorul greu.
 
                        Astfel pasărea rănită
                        De un şarpe otrăvit
                        Zboară, zboară obosită
                        Şi s-abate amorţită
                        Lângă cuibu-i înflorit.
 
                        O! Veneţio mult măreaţă!
                        Cine a putut gusta
                        A iubirilor dulceaţă
                        În poetica ta viaţă
                        Veşnic nu te va uita!
 
                        Te iubesc în a ta jale,
                        În veşmântul tău cernit,
                        Şi în gondolele tale
                        Ce se pierd printre canale
                        Ca un vis neisprăvit.
 
                        Te iubesc cu dor fierbinte
                        În frumosul tău trecut
                        Şi-n aducerea-aminte
                        Ale dragostelor sfinte
                        Ş-a fiinţei ce-am pierdut!
 
