                        Merge Tiţa la fântână,
                        Tiţa, mândra Tiţa!
                        Cu cofiţa într-o mână,
                        Tiţa, mândra Tiţa!
                        Şi tot merge ea cântând,
                        Floricele culegând,
                        Floricele lepădând;
                        Când voinicii le-or culege,
                        De ei dorul să se lege.
                        Când vor da să le miroase,
                        Să le intre doru-n oase!
                        Tiţo, Tiţo, copiliţă
                        Cu sân alb de porumbiţă,
                        Nu da foc inimilor,
                        Dă pace voinicilor,
                        Că tu-i da peste-un păcat
                        Cu marghiolul cel din sat!
                        Tiţa râde şi nu crede,
                        Dar marghiolul se repede
                        Ş-o urmează cât colea…
                        Tiţo, Tiţo, nu mai plânge,
                        El în braţe mai te strânge
                        Cu tot dorul satului,
                        Cu focul bărbatului!
