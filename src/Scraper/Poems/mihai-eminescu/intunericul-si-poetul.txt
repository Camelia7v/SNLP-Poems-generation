                        ÎNTUNERICUL
 
                        Tu care treci prin lume străin şi efemer,
                        Cu sufletu-n lumină, cu gândurile-n cer,
                        Poet gonit de râsuri şi îngheţat de vânt
                        Ce cânţi ca o stafie ieşită din mormânt,
                        Sfarmă-n stânca rece a ta nebună liră,
                        Căci lumea este piatră şi ea nu te admiră,
                        Ci tu, nebun şi palid, la poalele ei plângi
                        Ca valul care cântă trecutul unei stânci,
                        Ce veştedă, bătrână se leagănă prin nori,
                        Când stânca e eternă şi valu-i trecător.
 
                        POETUL
 
                        Şi tu crezi, geniu negru, că fără scop şi ţintă
                        A lumii und-amară mă-neacă, mă frământă?
                        Tu crezi că eu degeaba m-am scoborât din stele,
                        Purtând pe frunte-mi raza a naţiunii mele?
                        Voi să ridic palatul la două dulci surori,
                        La Muzică şi Dramă… în dalbe sărbători
                        Voi să le-ngân viaţa şi-n cupa lor aurie
                        Să torn zi şi-ntuneric, dureri şi bucurie,
                        Să văd trecutu-n viaţă, să văd româna dramă,
                        Cum din mormânt eroii istoriei îi cheamă,
                        Şi muzica română chemând din munţii-n nouri,
                        Din stelele căzânde, din văile-n ecouri,
                        Din brazii ce suspină l-a iernii vijelie,
                        Din fluierul cel jalnic, din buciumu-n câmpie,
                        Chemând doina română, a inimilor plângeri,
                        A sufletului noapte, a dorurilor stingeri.
 
                        Românu-n trecut mare, e mare-n viitor!
                        Şi tu vrei ca poetul să fie trecător,
                        Pe-a ţării sale ţărmuri să n-aibă ce să cânte?
                        Dar nu-s colori destule în lume să-nveşmânte
                        A munţilor Carpatici sublime idealuri,
                        Ce-noată-n a lui suflet cum noată-n mare valuri,
                        Şi-n creierii-i aleargă de gânduri vijelii,
                        Cum ginii se sfarmă-n ruinele pustii.
