                        O, îndulceşte-ţi ochii tăi, iubită,
                        O, însenină faţa ta de nea.
                        Nu ştii că-n piept inima mea rănită
                        Tresare-adânc la întristarea ta?
                        Tresare-adânc, tresare-adânc, iubită –
                        Oh, în zadar mi-ncreţi tu fruntea ta.
                        Durerea chiar de-o simulezi – eu simt
                        Fiori adânci în pieptul meu trezind.
 
                        Ah! cât eşti tu de mândră şi frumoasă
                        Când râzi, când plângi, când mă săruţi, când – ah!
                        Cuprind în mâni eu capul tău – geloasă!
                        Şi sărut ochii-ţi plini de lacrimi, ah!
                        Ei strălucesc ca stelele focoase
                        Ce-ntr-a junie-mi noapte lumina!
                        Şi te iubesc, şi te sărut, te-ador,
                        Amorul meu, nespusul meu amor!
 
                        O, nu-mi muri, o, nu-mi muri, iubită,
                        C-atunci în veci prin noapte-aş rătăci –
                        Mi-aş sfărma viaţa-n jalea cea cumplită
                        Şi de durere n-aş putea muri.
                        Aş purta-n timp inima-ncremenită,
                        Cu ochii stinşi, şi gura-ar amuţi.
                        Durerea ta m-ar face să trăiesc,
                        Ca să trăiesc, ca să înnebunesc.
 
                        Aşteaptă dar cu moartea ta, iubită,
                        Pân-ce de fericire-oi muri eu.
                        Cu roze să-ncununi fruntea-mi pălită,
                        Zâmbind să mă săruţi, amorul meu;
                        De-oi învia, să ştii, dumnezeită,
                        Că-un somn a fost angelic, deşi greu.
                        De nu mă voi trezi, să ştii, să ştii –
                        Că-n veci visez la ochii tăi cei vii.
 
                        Cum va fi acel vis eu nu-ţi pot spune –
                        Eu numai îl gândesc când mă cufund
                        În ochii tăi. – Neclare sunt, nebune,
                        Acele-nchipuiri ce mă pătrund.
                        Priveşte tu în ochii mei şi-mi spune
                        Ce vezi în ei, în dorul lor profund.
                        Tot ce-ai văzut eu n-am văzut n-al tău –
                        Nici în mormânt nu pot ca să-i uit eu.
 
                        Ei sunt minuni ce-a muri nu mă lasă,
                        În somnul morţii m-or nelinişti,
                        Pătrunde-vor cu raza lor focoasă
                        Chiar în sicriul unde voi dormi.
                        Ei au pătruns prin pături neguroase,
                        Ce viaţa mi-a urzit până aci –
                        De-aţi putut sparge negurile-acele,
                        Veţi lumina în veci, iubite stele!
 
                        Oh, nu-mi muri, te rog! Căci tot ce-n lume
                        Eu am iubit murit-au prea curând –
                        Orice amor ce n-a luat drept glume
                        Al meu amor e astăzi în mormânt. –
                        Dar astăzi văd c-am pierdut num-un nume:
                        Căci ea eşti tu – tu ea – într-un cuvânt
                        Tu mi-ai murit o dată. – Să nu-mi mori
                        De-a doua oară, înger de amor.
 
                        Căci de-ai muri ce-aş face eu în lume –
                        N-aş regăsi în veci chipu-ţi uşor
                        Şi osândit aş fi să stau în lume –
                        De jalea ta eu n-aş putea să mor.
                        Acum – acum n-aş plânge al tău nume
                        Ci chiar pe tine, vecinice amor:
                        Mort, aş trăi eu; viu, eu aş fi mort.
                        Trăieşte-mi dar – c-adânc în piept te port
