Ştiu multe, mai multe decât agenţiile de specialitate,
Ştiu adevăruri mortale,
Ştiu fapte compromiţătoare,
Dar ştiu intraductibil.
 
Ştiu intraductibil în toate direcţiile,
Nu mai pot nici s-acuz, nici să apar,
Atâta mi se mai întâmplă să pot:
Ştiu.
Ştiu multe, ştiu aproape totul,
Dar ştiu intraductibil.
 
Mi-e imposibil să spun ce ştiu;
Ce bine era
Când spuneam multe, aproape totul.
Dar nu ştiam nimic
Şi eram un palavragiu poliglot.
