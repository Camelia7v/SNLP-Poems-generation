                        Dormi fetiţă somnoroasă,
                        Să-mi creşti mare şi frumoasă,
                        Să fii dragă orişicui…
                        Nani, pui!
 
                        Dormi cu mama, băieţel,
                        Să-mi creşti-nalt şi subţirel
                        Şi frumos cum altul nu-i…
                        Nani, pui!
 
                        Somnul dulce şi cuminte
                        Vine-ncet să vă alinte
                        Fără ştirea nimănui.
                        Nani, pui!
 
                        Să vă pună sub perniţă
                        Jucăria lui pestriţă,
                        Jucăria visului…
                        Nani, pui!
 
                        Luna plină şi albastră
                        Doarme-n crucea cerului
                        Dorm şi stelele-n fereastră,
                        Doarmă şi măicuţa voastră…
                        Nani, pui!
