                        O stradă prea îngustă
                        Părea că se făcea –
                        Şi case lungi şi negre
                        Pe două părţi era.
 
                        Pe dânsa nu luceşte
                        Un singur felinar –
                        Eu trec încet şi fluier
                        În suflet cu amar.
 
                        Deodată simt în urma-mi
                        Venind, tiptil-tiptil,
                        Pas sfiicios de fată,
                        Uşor ca de copil.
 
                        Şi simt cum că de braţu-mi
                        Un braţ uşor s-anină –
                        Şi simt că mâna-mi strânge
                        O mână dulce, fină.
 
                        Răsună miază-noaptea
                        Din turla neagră, veche –
                        Suntem atât de singuri
                        Şi suntem o pereche.
 
                        Căci tu eşti, tu iubită!
                        Şi am dorit, ah, cât!
                        Să fim odată singuri
                        Şi iată-ne în sfârşit!
 
                        Nici ştii, copilă dulce,
                        Câte pe suflet am!
                        De când te întâlniră
                        Ochii mei, te iubeam;
 
                        Mi-erai atât de dragă –
                        Mi-era atât de dor –
                        Încât credeam adesea
                        Că trebuie să mor!
 
                        O, în sfârşit! Copilă,
                        Şi ai venit – chiar tu!
                        Am aşteptat norocul –
                        Norocu-acesta nu.
 
                        Cum dete peste mine?
                        Cum de-ai gândit să vii,
                        Să simt suflarea-ţi caldă
                        D-urechea-mi c-apropii?
