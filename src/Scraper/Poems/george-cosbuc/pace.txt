                        Galbene văpăi de soare
                        Peste deal acum se scurg,
                        Şi-n noptateca răcoare
                        Peste sat se nalţă fumul,
                        Codrii-alene cântă-n drumul
                        Vântului de-amurg.
 
                        În curând o să s-aline
                        Truda chinului de azi.
                        Vei privi prin zări senine
                        Stelele, sclipind mărunte,
                        Cum încet de peste munte,
                        Ies de printre brazi.
 
                        Ca şi ieri rotundă luna
                        O să iasă acum-acum,
                        Steag de aur pe cununa
                        Dealului, privind în luncă
                        Plopii doinitori ce-aruncă
                        Umbre peste drum.
 
                        Coasa va dormi şi sapa
                        Va tăcea cântarea-n grâu.
                        Şi-o s-auzi ca-n vis cum apa
                        Pe sub iaz se mai frământă,
                        Şi privighetori cum cântă
                        Dincolo de râu.
 
                        Noaptea întreag-o să-şi murmure
                        Apele povestea lor –
                        Şi ieşind de prin pădure,
                        Căprioarele pe creste
                        Vor căta prin văi de este
                        Pace la izvor.
 
                        Şi va fi! De sus, va face
                        Dătătorul de vieţi
                        Parte tuturor de pace.
                        Şi-o să-ţi uiţi şi tu mâhnirea,
                        Suflete, aşteptând ivirea
                        Albei dimineţi.
