                        Sub plopii rari apele sună
                        Şi plopii rari vâjâie-n vânt,
                        Iar roata se-nvârte nebună!
                        Eu stau la covată şi cânt,
                        Dar singură nu ştiu ce cânt,
                        Şi-n ochii mei lacrimi s-adună.
 
                        Aşa-i de-ntuneric afară!
                        Din cer un iad până-n pământ.
                        Eu cânt tot un cântec d-aseară
                        Şi-aşa mi-e de silă să-l cânt,
                        Şi tremur şi n-aş vrea să-l cânt,
                        Şi-l tac, dar nevrând îl cânt iară!
 
                        O, stânge-te, lampă, te stânge!
                        Că brâul de-ncins mi-a fost lung,
                        Dar brâul meu astăzi mă strânge,
                        La copcii cu greu îl ajung!
                        Aşa de cu greu îl ajung,
                        Şi-n copcii el trupul mi-l frânge!
 
                        Dormi, mamă, dormi, draga mea mamă,
                        Să nu-ntrebi de ce nu dorm eu!
                        Obrazul ascuns sub năframă
                        E martur păcatului meu.
                        E martur amarului meu:
                        Tu n-ai băgat încă de seamă!
 
                        Sub plopii rari apele sună,
                        Şi plopii rari vâjâie-n vânt,
                        Scot hohote parcă să-mi spună,
                        În râs, ce nemernică sânt!
                        Ce rea, ce nemernică sânt,
                        Iar apele-mi strigă: Nebună!
 
                        O, macină grâul mai bine
                        Şi învârte-te, roată, mereu!
                        Că lumea se-nvârte cu mine,
                        Şi vreau, şi eu nu ştiu ce vreau!
                        Ba lasă, că ştiu eu ce vreau:
                        Aş vrea să fiu, roată, supt tine!
