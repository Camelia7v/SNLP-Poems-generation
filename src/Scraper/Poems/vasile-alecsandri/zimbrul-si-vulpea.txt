                        Pe-o pajişte întinsă, cu flori îmbelşugată,
                        Păştea Zimbrul voios,
                        Când pe furiş, prin iarbă, o vulpe tupilată
                        I s-arată şi-i zise cu glas foarte duios:
                        „O! Zimbrule puternic! o mult slăvite Doamne!
                        Se poate-a ta mărire să pască pe câmpii,
                        Supusă, ca noi proştii, la ploile de toamne,
                        La vânt, la ger, la muşte, l-a iernii vijelii?
                        Au nu gândeşte oare că-n vremile trecute
                        S-au prefăcut în Zimbru un falnic Dumnezeu
                        Că soarele s-ar pierde pe căi necunoscute
                        De n-ar domni un Zimbru în zodiacul său?
                        Ah! scumpul meu prietin! dă-mi voie a te duce
                        Într-un palat de cinste în care neîncetat
                        Chiar eu cu-a mele labe de hrană-ţi voi aduce,
                        Şi te-oi feri de duşmani cu-al meu protectorat.”
                        „Ei! te cunosc, şireată!
                        Răspunse Zimbrul meu.
                        Ai râs şi tu o în viaţă o cioară îngâmfată
                        Şi de atunci, sărmano, tot caş visezi mereu!”
 
