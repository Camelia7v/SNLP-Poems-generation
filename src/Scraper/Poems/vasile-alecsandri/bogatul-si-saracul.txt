                        Frunzuliţă de dudău,
                        La umbră, la făgădău
                        Beau săracul şi bogatul.
                        Beau stăpânul şi argatul.
                        Iar bogatul se mândrea
                        Şi-n glas mare poruncea:
                        „Măi crâşmar,
                        Măi făgădar!
                        Adă-mi mie vin de-un ban
                        Ca să beau cu ist sărman.”
                        Iar săracul că râdea
                        Şi din gură poruncea:
                        „Măi crâşmar,
                        Măi făgădar!
                        Adă-mi mie vin de-un zlot
                        Să-l beau cu bogatul tot!
 
                        „Măi sărace, sărăcilă,
                        De ce vrei să-mi faci în silă?
                        Nu-ţi pune punga cu mine,
                        Că n-ai cămaşă pe tine,
                        Nici nu ai turme de oi,
                        Nici coşar cu păpuşoi,
                        Nici car mare-n patru boi
                        Ca să poţi cinsti cu noi.”
                        „Mai bogate, bogăţele!
                        Dacă ai averi de-acele,
                        Nu-mi scoate ochii cu ele.
                        Că averile de frunte
                        Sunt ca un izvor de munte,
                        Astăzi curge şi îneacă
                        Şi mâini scade s-apoi seacă!
                        De ai turme mari de oi,
                        Ai şi turme de nevoi,
                        Că pe unde-s turme blânzi
                        Sunt şi lupi mereu flămânzi.”
                        „Măi sărace, sărăcilă!
                        Face mi-aş de tine milă
                        De n-ai fi tu om pizmaş
                        Şi la inimă vrăjmaş.”
                        „Măi bogate, bogăţele!
                        Nu fi duşman gurii mele,
                        Că nu-ţi vreau nici rău, nici bine,
                        N-am ce împărţi cu tine.
                        Tu ai care cu opt boi,
                        Ai coşar cu păpuşoi,
                        Eu, un cal bun de nevoi!
                        Tu ai bani de vânturat,
                        Galbeni mulţi de semănat,
                        Eu am numai un topor
                        Care mi-e bun frăţior,
                        Dar ce-aduni tu într-o vară,
                        Eu adun numai într-o seară,
                        Că toporul mi-i vrăjit,
                        Cu tăişul oţelit,
                        Şi când el se întoarce-n vânt,
                        Cad bogaţii la pământ.
                        Măi crâşmar,
                        Măi făgădar!
                        Adă-o vadră de Cotnari
                        Şi de plată n-ai habar,
                        Că săracul când cinsteşte
                        Varsă sânge şi plăteşte!”
 
