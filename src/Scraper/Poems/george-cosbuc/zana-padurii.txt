                        – „Iar mura-ntr-adins o făcu pe pământ
                        Sălbatica Zân-a pădurii,
                        Căci ochii ei negri asemenea sunt
                        Cu negrele boabe-ale murii.
                        Iar unde e mura, sădită de ea,
                        Pot merge neveste şi fete,
                        Flăcăilor însă vederea le-o ia
                        Şi junghiuri prin cap le trimete!
 
                        Şi zmeura anume-o făcu pe pământ
                        Sălbatica Zân-a pădurii –
                        Obrajii ei rumeni ca zmeura sunt,
                        Obrajii şi rumenul gurii.
                        Iar pe-unde sădeşte ea zmeură-n văi
                        Pot merge femeile-n pace,
                        Dar floarea din faţă le-o ia la flăcăi
                        Şi galbeni ca faguru-i face.
 
                        Iar muşchiul sub brazi într-adins l-a lăsat
                        Sălbatica Zân-a pădurii,
                        Ca muşchiul de moale e caldul ei pat,
                        Acolo sub umbra răsurii,
                        Iar pe-unde e muşchi, e pe-acolo şi ea:
                        Pot merge să şadă copile,
                        Flăcăilor însă odihna le-o ia
                        De pier şi se-ngroapă cu zile!”
 
                        – „Ei, parcă pe Zână eu nu ştiu s-o înşel!
                        Neveste şi mură să fie!
                        Eu stau pe potecă şi-aţin frumuşel
                        Cărarea la fete-n câmpie,
                        Iar când o să văd eu că Zâna mi-e rea
                        Şi-mi fură tăria făpturii,
                        O prind prin păduri şi-o sărut şi pe ea
                        Pe hoaţa de Zân-a pădurii!”
