                        Am pus sofa la fereastră –
                        Luna trece blondă-tristă,
                        Stele curg strălucitoare –
                        Mândra capu-n mâni şi-ascunde.
 
                        Şi-apoi şi-l ascunde-n perne,
                        Într-un colţ al sofei roşii;
                        Aurul moale se desface,
                        Curge pe grumazul alb.
 
                        Şi de ce-şi ascunde faţa
                        Dulce, jună, fericită, –
                        Oh, ar vrea să râdă de bucurie
                        Fără ca s-o văd şi eu.
 
                        Luna-n patul ei de nouri
                        Albi, s-ascunde să se culce,
                        Păru-n cap eu i-l încaier
                        Şi-i sărut mânuţa dulce.
 
                        Stele curg încet la vale,
                        Aerul moale scânteiază
                        Şi ea ochii plini de lacrimi
                        Şi-i închide şi visează.
 
                        De-umăr alb îmi reazim fruntea,
                        Zic puţin şi mult privesc,
                        Inima în mine creşte
                        De un dor supraceresc.
 
                        Tremură talia dulce
                        Strâns de braţul meu cuprinsă,
                        Ea se apără, îmi cuprinde
                        Gâtul – mă sărută, râde.
 
                        Şi nimica nu mai zice.
                        E atât de fericită –
                        Sunt atât de fericit!
                        Luna trece liniştită.
