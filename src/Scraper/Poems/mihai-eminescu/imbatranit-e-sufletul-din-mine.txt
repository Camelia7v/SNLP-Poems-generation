                        Îmbătrânit e sufletul din mine
                        Ca un bordei pustiu în iarnă grea.
                        Unde te-ai dus, pe cari căi străine
                        O, tinereţe, tinereţea mea!
                        Suspine n-am – ah, de-aş avea suspine,
                        De-aş avea lacrimi, plânge de-aş putea!
                        Durerea cea mai crudă, cea mai mare,
                        Aflând o formă, află uşurare.
 
                        Nimic, nimic! Cântarea spăimântată,
                        Popoare ce-o ridic la Dumnezeu.
                        Imnuri de glorii pe mărimi ce-mbată,
                        Amorul blând şi dulce glasul său,
                        Ah! toată lumea este fermecată
                        De umbra unui dor… şi numai eu
                        Mă furişez o umbră şi nu pot
                        Să scap de ea… de mine… şi de tot!
 
                        Oricine-a plâns şi spune că ferice
                        În lume nu-i, acela e-un nebun.
                        Ce ştie el ce sunt dureri când zice
                        Că-ntr-al lui suflet armonii răsun –
                        Căci armonie-i orice plâns aice,
                        E-o împăcare plânsul… e un bun.
                        Cel ce nu poate plânge, acela ştie
                        Ce-i viaţa moartă, ce e moartea vie?
 
                        Acela are-ntr-însul grămădită
                        Vecia-ntreagă de dureri şi chin,
                        A ei mărime; ochiul nu s-a stins,
                        În lacrimi s-o traduci şi în venin.
                        Icoane nu-s şi vorbe nu-s; n-apară
                        Măcar aproape ce înseamnă…
                        O, fericiţi acei ce pot de formă…
 
                        V-aduceţi oare de-acei regi aminte,
                        Ce-n piramide, alţii în pustiu,
                        Morminte mari, urieşeşti morminte,
                        Un munte-ntreg le fu a lor sicriu?
                        Durerea care nu găsea cuvinte
                        Aflat-a semne mari, care o ştiu.
                        – Tu, taină mută, de zidiri mărime –
                        Vorbesc dureri, ce nu pot să suspine.
 
                        Ah, ce-i cuvântul, ce-i coloare, sunet,
                        Marmura ce-i, pentru ce noi simţim?
                        O coardă-adâncă imiteze-un tunet,
                        Un ah! să spună cum ne chinuim.
                        Nu, nu… Şi fie forma cât de nudă,
                        N-ajunge în veci durerea noastră crudă.
                        De bate-o inimă sub alba haină,
                        Abia se mişcă creţii de omăt.
 
                        Un semn că sub ea se petrece-o taină,
                        C-un suflet e de groază sfâşiat.
                        Un semn abia ce poate, ce distaină
                        Din chinul nostru vorbe ce arăt?
                        Neputincioase sunt semnele-orcare…
                        Ce-arată faţa mării ce-i în mare?
                        O foaie scrisă *** se cade
                        C-un ocean se mişcă, c-un imperiu arde.
 
                        Un cerc ce-i desemnat pe o hârtie
                        S-arate ceea ce se mişcă-n cer,
                        Încunjurând cu moartea ei pustie,
                        Pământul greu cu a lui hemisfer,
                        Care vuind se mişcă-n vecinicie
                        În jur de soare, un ocean d-eter –
                        Şi toate astea într-un cerc pe-o coală:
                        Mărimea lumii şi a firii fală.
 
                        Pe ce domnim? pe cifre şi pe semne…
