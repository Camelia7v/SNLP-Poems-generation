                        Sus, pe câmpul Nistrului,
                        Sub poalele cerului,
                        La coada Ialpăului
                        Unde fată zmeoaicele
                        Şi s-adun’ zărnoaicele,
                        Şi s-adap’ leoaicele,
                        Multe-s, frate, şi mai multe
                        Corturi mari, corturi mărunte!
                        Iar în chiar mijlocul lor
                        Nalţă-se un cort de covor,
                        Un cort mare şi rotat,
 
                        Poleit şi narămzat,
                        Cu ţăruşi de-argint legat,
                        Parcă-i cort de împărat!
                        Dar înăuntru cine şede?
                        Dar în el cine se vede?
                        Ghirai hanul cel bătrân
                        Cu hamger bogat la sân.
                        Mulţi tătari stau împrejur
                        Cu ochi mici, ca ochi de ciur,
                        Şi stau toţi îngenuncheaţi
                        Pe covor cu perii creţi.
                        Iar la uşa cortului
                        Sub stejarul mortului,
                        Este-un biet român legat,
                        Legat strâns şi ferecat
                        Ca un mare vinovat.
                        Român Grue Grozovanul,
                        Român Grue moldoveanul
                        Care-a sărăcit pe hanul.
                        Doi tătari ţeapa-i gătesc,
                        Doi amar mi-l chinuiesc,
                        Dar el cântă-n nepăsare
                        Parcă-ar fi la masă mare,
                        Şi dă semn de veselie
                        Parcă-ar fi la cununie!
                        Iată mârzăciţele
                        Şi cu tătăriţele
                        Că la hanul năvălesc
                        Şi cu toate aşa-i grăiesc:
                        „Alei! Doamne han bătrân
                        Cu hamger bogat la sân!
                        Fă cu Grue ce vei face
                        Sufletul să ni se-mpace,
                        Că de când s-a ridicat
                        Şi-n Bugeac Grue-a intrat,
                        Mulţi tătari el ţi-a stricat
                        Şi tătarce-a văduvit,
                        Fete mari a bătrânit,
                        Bugeacul l-a pustiit,
                        Bugeacul pe jumătate
                        Şi Crâmul a treia parte!”
                        Ghirai hanul cel bătrân
                        Trage pala pe la sân
                        Şi cu glas crunt de păgân
                        Zice lui Grue român:
                        „Alei! Grue viteaz mare!
                        De la mine n-ai iertare.
                        Spune încalte-adevărat
                        Mulţi tătari tu mi-ai stricat?”
                        „Alei! Doamne han bătrân,
                        Lasă cel hamger la sân,
                        Că eu sunt pui de român
                        Şi nu-mi pasă de-un păgân!
                        De-i iertare sau de nu-i,
                        Tot cu dreptul vreau să-ţi spui
                        Că de când m-am ridicat
                        Şi-n Bugeac eu am intrat
                        Mulţi tătari, zău, ţi-am stricat
                        Şi tătarce-am văduvit,
                        Fete mari am bătrânit
                        Şi Bugeac am pustiit,
                        De bahmeţi l-am sărăcit,
                        Bugeacul pe jumătate
                        Şi Crâmul a treia parte.
                        Iar Nistrul când l-am trecut,
                        Pod pe dânsul am făcut
                        Ca să duc, să car la noi
                        Averile de la voi;
                        Să duc care mocăneşti
                        Cu copile mârzăceşti
                        Şi cu roabe tătăreşti.
                        Alei! Doamne han bătrân,
                        Lasă cel hamger la sân
                        Şi-mi dă moarte de român,
                        Nu-mi da moarte de păgân,
                        Las’ să mă mărturisesc
                        Şi de suflet să-mi grijesc
                        La un popă creştinesc
                        Care zice din psaltire
                        În cea sfântă mănăstire,
                        Că mult sunt eu vinovat,
                        De păcate încărcat;
                        C-am curvit cu sora ta
                        Ş-am răpit pe fiica ta,
                        Ş-am ucis pe frate-tău,
                        Viteaz mare cât un leu,
                        Care-a fost duşmanul meu!”
                        Ghirai hanul cel bătrân
                        Uită hamgerul la sân,
                        Şi cu glasul oţerit
                        Pe loc a şi poruncit
                        La mârzaci de cei mai mari
                        Şi la cincizeci de tătari
                        Pe Grue să-l ducă-ndată
                        La cea mănăstire naltă!
 
                        II
 
                        Tătărimea purcedea
                        Şi pe Grue mi-l ducea
                        La cel popă creştinesc,
                        Sfânt cu chipul omenesc,
                        Care zice din psaltire
                        În cea sfântă mănăstire;
                        Dacă vedea şi vedea,
                        Grue vreme nu pierdea,
                        Două cruci numai făcea,
                        Doamne-ajută! el zicea,
                        Bardă-n mână apuca
                        Şi-n tătari se arunca
                        Ca un vânt înviforat
                        Într-un lan de grâu uscat.
                        „Aman!” ei cu toţi răcneau
                        Şi din faţa-i toţi piereau!
                        Dacă vedea şi vedea,
                        El în grabă se ducea
                        Chiar la grajdul hanului,
                        Hanului tătarului.
                        Când la grajd el ce zărea?
                        Un bahmet ce tot sărea,
                        Un căluţ cam pătrăţel,
                        Ieşea-n vară cincărel.
                        Grue mi-l apropia;
                        Mâna-n coamă că-i punea
                        Şi-n podele-l azvârlea,
                        Aşa cal nu-i trebuia!
                        Dar colo, cât colo, în fund,
                        Iată-un negru cal rotund,
                        Care soare n-a văzut
                        De când mă-sa l-a făcut.
                        La el Grue se ducea,
                        Mâna-n coamă că-i punea,
                        Din loc nici că mi-l clintea!
                        Aşa cal îi trebuia.
                        El afară mi-l scotea,
                        Frumuşel mi-l înşeua,
                        Înşeua şi-l înfrâna
                        Şi pe ochi îl săruta
                        Şi pe dânsul s-arunca.
                        Trei dezbinuri că mi-i da,
                        Scântei verzi din ochi îi da,
                        Şi deodată s-arăta
                        Chiar la uşa cortului
                        Sub stejarul mortului.
                        Ghirai han cât îl vedea,
                        Ofta greu şi mi-i zicea:
                        „Alei! Grue, viteaz mare!
                        De la mine ai iertare,
                        De vrei numai să te prinzi
                        Negrul meu să nu mi-l vinzi,
                        Să nu-l vinzi la ungurean,
                        Nici la turc ţarigrădean.
                        Să nu-l vinzi nici la litean,
                        Că liteanu-i om viclean.
                        Ci să-l vinzi la un român,
                        Că-i om drept şi bun stăpân
                        Şi de mână mai dănos
                        Şi de suflet mai duios.
                        El pe negrul de-a avea,
                        Tot de nunţi mi l-ar ţinea.
                        Eu la dânsul l-oi vedea
                        Ori la nunţi, ori la război,
                        Când ne-om lupta noi cu voi.
                        El că mi l-ar dărui
                        Sau că i l-oi cumpăni
                        De trei ori cu venetici,
                        Venetici de câte cinci.”
                        Român Grue cam râdea
                        Şi din gură răspundea:
                        „Alei! mări, han bătrân!
                        Ori nu ştii că sunt român?
                        De-s român, sunt frate bun
                        Cu-orice cal viteaz nebun!
                        Iar de ai bahmeţi fugari
                        Şi de ai voinici tătari,
                        Bahmeţi iuţi să mă gonească,
                        Tătari crunţi să îndrăznească.
                        Dă-le voie, dă-le ştire
                        După mine să se-nşire
                        Şi s-alerge să m-ajungă
                        Pe câmpia astă lungă.”
 
                        III
 
                        Ghirai hanul semn dădea,
                        Tătărimea purcedea
                        Pe cel câmp nemărginit
                        Cu negară învelit
                        Şi cu troscot acoperit.
                        Tătărimea se-nşira
                        Şi fugind se răsfira
                        Câte unul, unul, unul
                        După negrişor nebunul,
                        Negrişor fugea, fugea,
                        Cum se fuge nu fugea,
                        Ci sărea tot iepureşte
                        Ş-alerga tot ogăreşte
                        Nechezând tot voiniceşte.
                        Alei! voi tătari păgâni,
                        Vi s-a stins ziua de mâini!
                        Iată Grue dă-napoi
 
                        Şi s-aruncă printre voi
                        Ca un vânt înviforat
                        Într-un lan de grâu uscat;
                        Şi cu negrişor nebunul
                        Vă ia unul câte unul
                        Şi din fugă vă coseşte
                        Şi vă taie chip snopeşte
                        Şi de-averi vă curăţeşte
                        Şi de boală vă scuteşte
                        Şi vă lasă-n urma lui
                        Ca momâi de-a câmpului!
                        Apoi Grue se porneşte
                        Şi-n Moldova se iveşte
                        Ca un soare ce-ncălzeşte,
                        Încălzeşte şi rodeşte,
                        Că mult bine-n lume face
                        Sufletul să şi-l împace.
 
                        Creştinează
                        Şi botează,
                        Da de fin
                        Câte-un tretin
                        Şi de fină
                        O tretină.
 
                        Şi cunună fete mari,
                        Fără grijă de tătari,
                        Şi ridică mănăstiri
                        Pentru timp de năvăliri,
                        Iar pe negru sprintenel
                        Îl face frate cu el,
                        Că românu-i frate bun
                        Cu-orice cal viteaz nebun!
 
