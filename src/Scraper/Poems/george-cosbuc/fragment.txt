                        Ea nu-i închide uşa, nu-l prinde de vestmânt,
                        Nu-l roagă şi nu-i cade cu hohot la picioare
                        Să-i zică: – „Stai, iubite!” Nu cată plângătoare
                        În ochii lui –
                        Năvalnic afară bate vânt,
                        De-al fulgerelor vuiet văzduhurile tună,
                        Dar dânsul vrea să iasă prin noapte şi furtună,
                        S-alerge fără ţintă, nebun, un om pribeag,
                        Să fugă, să se ştie departe de-acest prag
                        AI casei locuite de cea mai rea femeie!
                        Nu-şi ia nici ziua bună, nu-i vrednic să-i dea
                        Nici mâna, căci pierirea e închisă-n mâna ei;
                        Nu vrea să-i vadă ochii sălbatici şi mişei!
                        Femeie e şi dânsa! Gândirea-i e infamă,
                        Înşeală, şi-i soţie, ea minte, şi e mamă!
                        A fost un mizerabil, afemeiat poet
                        Cel ce-a creat legenda lui Crist din Nazaret –
                        Pe-un Dumnezeu să-l nască satan! E blasfemie
                        Să crezi în întruparea lui Crist dintr-o Marie!
                        Şi dacă e să credem poeţii pe cuvânt,
                        O dat-a fost ea numai Marie pe pământ,
                        Dar ea de milioane de ori e Magdalenă!
                        Vampir, când te iubeşte, şi-n ura ei, hienă –
                        Un demon!
                        El năvalnic a pus picioru-n prag.
                        Atunci din ochii veştezi de dornicul lui drag
                        Tăcând a şters femeia o lacrimă cu iia.
                        Şi el, el a văzut-o! Şi-n pieptul lui mânia
                        O clipă şovăieşte, rămâne-ncremenit –
                        Şi cum deştepţi din leşin pe om, când l-ai izbit
                        Puternic d-un perete, aşa era! Colosul
                        De gânduri, la privirea femeii, s-a topit!
                        Şi galben la picioare-i s-aşterne furiosul.
 
                        L-a pironit acolo un strop, un singur strop
                        Când n-a putut tot cerul cu-ntregul potop!
