                        Munte, munte, piatră seacă,
                        Lasă voinicii sa treacă,
                        Să treacă la ciobănie,
                        Să scape de cătănie.
                        Decât cătană la rând
                        Mai bine-n codru flămând,
                        Decât cătană-n şireag
                        Mai bine-n codru pribeag,
                        Decât la străini cătană
                        Mai bine la oi cu pană!
                        N-ar avea loc şi pomană
                        Cine m-a făcut cătană.
                        Mi-au dat haine mohorâte
                        Cum îs mie mai urâte,
                        Şi mi-au tăiat pletele
                        De mă râd fetele,
                        Românaş, sârman de eu!
                        Căci a fost norocul meu
                        Să mă văd cu arma-n mână
                        În loc să petrec la stână,
                        Ziua ca să mulg la oi,
                        Noaptea să sun din cimpoi.
                        Eu voios aş cătăni
                        La străini de n-aş robi,
                        Eu voios aş fi cătană
                        Dac-ar fi oaste romană.
                        Dar decât să fiu la nemţi,
                        Mai bine să mor în tremţi;
                        Decât să fiu la husari
                        Mai bine-n furci de stejari!
 
