                        – „O văd, o văd! Departe-n văi
                        Cu groază-n suflet, Tată sfânt.
                        Cu părul despletit în vânt – „
                        Şi ochii lui s-aprind văpăi.
                        – „Te-nşeală, Medre, ochii tăi;
                        Nevasta ţi-e în mormânt.”
 
                        – „Şi mâinile-i de mijloc ţin
                        Copilu-n aer ridicat;
                        Şi-aleargă aşa, ţipând prin sat – „
                        Şi glasu-i slab de plâns e plin.
                        – „Ce gânduri fără rost îţi vin!
                        Copilul e-ngropat!”
 
                        – „Şi-mi arde casa! Limbi de foc
                        Ard lumile lui Dumnezeu;
                        Cad bârne aprinse-n capul meu – „
                        Privirea-i stă ţintită-n loc.
                        – „Ei, taci acum! Ai fost proroc
                        Destul, nu fi mereu!”
 
                        – „Sânt cu securi… şi-mi vor izbi
                        Securea-n Cap, că sânt ocnaşi!
                        Eşti tata meu, să nu mă laşi – „
                        Şi-acum fricos în jur privi.
                        – „Să nu te temi! Ei n-or veni,
                        Că-n jur ei au ostaşi.”
 
                        Şi tata strâns de piept ţinea
                        Pe fiul său. Ofta duios,
                        Dar lung şi crunt de nemilos
                        În ochii fiului privea.
                        Iar fiul tremurând stătea,
                        Plecându-şi ochii-n jos.
 
                        Era voinic. Ar fi putut
                        Să arunce-n văi aşa ca-n joc
                        Pe tată-său, dar sta pe loc
                        Cu teama cânelui bătut.
                        El toate, toate Ie-a pierdut,
                        Băiat fără noroc!
 
                        – „Când îl vedeam pe punte-n sat,
                        Treceam pe-alături prin părău.
                        Eu bine lui, el mie rău – „
                        Vorbea cuminte şi-aşezat.
                        – „Era el, Medre, supărat
                        Pe tine, de flăcău.”
 
                        – „Ei, cânele! De m-a voit
                        Pe mine fata, nu pe el,
                        Sânt eu de vină? Ba de fel”
                        Şi-acum vorbea grăbit-grăbit.
                        – „Ei, iar te-aprinzi! E un mişel,
                        Şi lasă-l, că-i ocnit!”
 
                        – „Sub ţâţa stângă vreau să-i pui
                        Cuţitul… da, să-l potrivesc,
                        S-apăs şi-apoi să-l învârtesc – „
                        Şi iar ardea privirea lui.
                        – „Ei, taci acum! Să nu mai spui
                        De el, că te lovesc.”
 
                        – „Să-mi horcăie, când i-oi fi pus
                        Pe piept genunchii amândoi;
                        Eu vreau să plec să-l văd, apoi – „
                        Acum sări turbat în sus.
                        – „Stai, Medre, stai! Sărac de noi,
                        Ce gânduri te-au răpus!”
 
                        E râpă-n faţa lor. Târând
                        Pe tată-său, care-l strângea
                        De mijloc şi-n zădar proptea
                        Picioarele-n nisip, cătând
                        Să-l ţie-n loc, acum urlând
                        Spre râpi el se ducea.
 
                        Un scurt, sălbatic sforăit
                        Pe nări, e glasul luptei lor;
                        Se încleştă teama de omor
                        Cu furia: se duc grăbit,
                        Şi-acum pe râpi s-au prăbuşit
                        Şi tata şi fecior!
