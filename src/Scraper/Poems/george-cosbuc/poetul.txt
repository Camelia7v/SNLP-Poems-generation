                        Sunt suflet în sufletul neamului meu
                        Şi-i cânt bucuria şi-amarul –
                        În rănile tale durutul sunt, eu,
                        Şi-otrava deodată cu tine o beau
                        Când soarta-ţi întinde paharul.
                        Şi oricare-ar fi drumul pe care-o s-apuci,
                        Răbda-vom pironul aceleiaşi cruci
                        Unindu-ne steagul şi lanul,
                        Şi-altarul speranţei oriunde-o să-l duci,
                        Acolo-mi voi duce altarul.
 
                        Sunt inimă-n inima neamului meu
                        Şi-i cânt şi iubirea, şi ura –
                        Tu focul, dar vântul ce-aprinde sunt eu,
                        Voinţa ni-e una, că-i una mereu
                        În toate-ale noastre măsura.
                        Izvor eşti şi ţinta a totul ce cânt –
                        Iar dacă vreodat-aş grăi vrun cuvânt
                        Cum nu-ţi glăsuieşte scriptura,
                        Ai fulgere-n cer, tu cel mare şi sfânt,
                        Şi închide-mi cu fulgerul gura!
 
                        Ce-s unora lucruri a toate mai sus
                        Par altora lucruri deşarte.
                        Dar ştie acel ce compasul şi-a pus,
                        Pe marginea lumii-ntre viaţă şi-apus,
                        De-i alb ori e negru ce-mparte!
                        Iar tu mi-eşti în suflet, şi-n suflet ţi-s eu.
                        Şi secole închidă ori deschidă cum vreau
                        Eterna ursitelor carte,
                        Din suflet eu fi-ţi voi, tu, neamule-al meu.
                        De-a pururi, nerupta sa parte!
