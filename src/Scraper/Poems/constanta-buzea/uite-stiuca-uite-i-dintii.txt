                        – Balta-i plină ochi de peşti,
                        Uite ştiuca, uite-i dinţii!
                        Dar bibanii unde-s oare?
                        Sunt, desigur, la plimbare
                        Cu bunicii şi părinţii.
 
                        E plimbarea lor ciudată,
                        Că nu umblă, ci înoată.
                        – Şi respiră?
                        – Da, respiră.
                        Uită-te atentă cum
                        Trec prin apă ca prin fum,
 
                        Trec în şiruri şi-n perechi.
                        Şi respiră prin urechi.
                        Şi mai vezi, din când în când,
                        Ca mărgelele urcând,
                        Bulele de aer mici?
                        – Da, le văd aici,
                        Şi-aici.
