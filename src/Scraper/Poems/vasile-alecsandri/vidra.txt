                        Frunză verde peliniţă,
                        Pe cel deal, pe cea colniţă,
                        Plimbă-mi-se-o cătăniţă
                        Cu doi bani în punguliţă,
                        Şi cu doi în buzunare,
                        Cu doisprezece lăutari,
                        Şi cu doi, trei căluşei
                        Încărcaţi de gălbenei.
                        Iar cu dânsa se afla,
                        Tot pe lună se primbla,
                        Stoian Şoimul, popă vechi,
                        Cu potcapul pe urechi,
                        Ce s-a lăsat de popie
                        Şi de sfânta liturghie
                        De s-a dat în haiducie.
                        El de mijloc o ţinea,
                        Lângă pieptu-i o strângea,
                        Şi mereu o dezmierda,
                        Şi mereu o săruta,
                        Şi lăutarii cânta,
                        Câmpii de se răsuna.
                        Când fu către dimineaţă,
                        Popa se spăla pe faţă,
                        Barbă neagră pieptăna,
                        La baltagu-i se-nchina
                        Şi pe Vidra mi-o trezea
                        Şi din gură aşa-i grăia:
                        „Ştii tu, Vidro, ce-am gândit,
                        Ştii tu ce m-am socotit?
                        Suflecă mânece largi
                        Şi-mpleteşte la colaci.
                        Fă colaci mari de doi saci
                        Pentru cumnăţei burlaci,
                        Ş-un covrig de un mertic
                        Pentru cumnăţel mai mic.
                        Apoi haideţi amândoi
                        Cu cotiga cu doi boi
                        Peste codri, peste munţi,
                        La cei socri cam cărunţi.”
 
                        II
 
                        Amândoi la drum plecau,
                        Sus, la munte, se urcau
                        Şi mereu boii-ndemnau:
                        „Hăi Plăvan, hăi Bourean,
                        Juncănaşi de-ai lui Stoian”.
                        Opinteau boii mereu,
                        Opinteau şi suflau greu,
                        Şi cotiga scârţâia
                        Şi calea se-ngreuia.
                        Iar pe când soarele-i sus,
                        Pe când şoimul stă ascuns,
                        Pe când umbra e scăzută
                        Şi se face nevăzută,
                        Stoian popa se oprea
                        Şi de prânz el poposea
                        În mijlocul codrului
                        Unde-i larg voinicului,
                        În poiana înflorită
                        Cu frunzari acoperită,
                        Unde iarba se-mpleteşte
                        Şi-n vârf se găităneşte.
                        Vidra masă că-ntindea,
                        Şi la masă că şedea
                        Cu Stoian alăturea.
                        Ei prânzeau şi veseleau,
                        De nimeni grijă n-aveau,
                        Dar păcatul mi-i păştea,
                        Pe Stoian îl zădăra
                        Şi Stoian aşa grăia:
                        „Oliolio! mândruţa mea!
                        De când eu mi te-am luat
                        Nici un cântec n-ai cântat.
                        Cântă-ţi, mândro, cântecul,
                        Că mi-e drag ca sufletul.”
                        „Alei! frate, dragul meu!
                        Nu mai pofti să cânt eu,
                        Să-ţi cânt cântec haiducesc
                        Cu viers dulce femeiesc.
                        Eu dacă ţi l-oi cânta,
                        Apele s-or tulbura,
                        Brazii mi s-or scutura,
                        Munţii mi s-or clătina,
                        Văile or răsuna
                        Şi pe noi ne-a-ntâmpina
                        Păunaşul codrilor,
                        Voinicul voinicilor,
                        Iubitul nevestelor,
                        Drăgălaşul fetelor.”
                        „Las’ să vie că nu-mi pasă,
                        Eu că l-oi pofti la masă,
                        Şi de-a mai vrea altă hrană,
                        I-oi da trei baltage pomană.”
 
                        III
 
                        Puse Vidra a cânta,
                        Codrii a se deştepta,
                        Apele-a se tulbura,
                        Brazii a se scutura,
                        Munţii a se clătina,
                        Văile-a se răsuna.
                        Şi deodată s-arăta
                        Păunaşul codrilor,
                        Voinicul voinicilor:
                        „Hei! Stoiene, bărbărie,
                        Ce te-ai lăsat de popie
                        Şi de sfânta liturghie
                        De te-ai dat în haiducie!
                        Ce ne calci poienele
                        Şi ne paşti fânaţele?”
                        „Ce poiene, măi Păune?
                        Ce fânaţe, măi nebune?
                        Doar pământul nu-i al tău,
                        Nici al tău nu-i, nici al meu,
                        Ci-i tot al lui Dumnezeu.”
                        „Hei Stoiene, bărbărie,
                        Vorbă multă, sărăcie!
                        Dă-mi juncanii tăi drept vamă
                        Şi îţi cată-apoi de seamă.”
                        „Ba, juncanii nu-ţi dau eu,
                        Că mi i-a dat Dumnezeu
                        Să mă scoată de la greu.”
                        „Dă-mi pe Vidra ta de vamă
                        Şi îţi cată-apoi de seamă.”
                        „Ba, pe Vidra nu ţi-oi da
                        Pân’ ce capul sus mi-a sta
                        Că mi-a dat-o soacra mea
                        Ca să ţin casă cu ea.”
                        „Dă-mi baltagul tău de vamă
                        Şi îţi cată-apoi de seamă.”
                        „Eu să-ţi dau baltagul, eu?
                        Vin de-l ia tu, fătul meu,
                        De ţi-e sufletu-îndrăzneţ,
                        Cât ţi-e graiul de sumeţ!”
 
                        IV
 
                        Ei de brâie s-apucară
                        Şi la luptă se luară
                        Zi de vară până-n seară.
                        Când în loc mi se-nvârteau,
                        Când la vale s-aduceau,
                        Nici unul nu dovedea!
                        Dar Stoian mereu slăbea,
                        Brâul lui se descingea.
                        „Vidro, puiculiţa mea!
                        Vin’ de-mi strânge brâul meu,
                        Apăra te-ar Dumnezeu,
                        Că-mi slăbesc puterile,
                        Mi se duc averile!”
                        Iară Vidra mi-i privea,
                        Ochişorii-i strălucea,
                        Inimioara-i se bătea
                        Şi guriţa-i răspundea:
                        „Ba, nu, nu, bădiţă frate,
                        Că vă-i lupta pe dreptate,
                        Şi oricare-a birui,
                        Eu cu dânsul m-oi iubi.”
                        Stoian popa s-aprindea
                        Şi făcea el ce făcea
                        Pe Păun că-l aducea,
                        Şi-n pământ că mi-l izbea,
                        Cât pământul despica,
                        Până-n brâu că mi-l băga.
                        Baltagu-apoi ridica,
                        Capul lui Păun zbura;
                        Trupul pe brânci se pleca,
                        Lui Stoian se închina.
                        Iar Stoian se întorcea,
                        La Vidra-ncet se ducea,
                        Se ducea posomorât,
                        De gânduri negre muncit
                        Ca un şarpe otrăvit.
                        Vidra nici că se clintea,
                        Ochii-n ochii lui ţintea,
                        Ochii cătau bărbăteşte
                        Şi pătrundeau femeieşte.
                        Stoian popa mi-i zicea:
                        „Vidro, fa, nevastă rea!
                        Când de moarte mă luptam
                        Şi pe tine te rugam
                        Să vii iute lângă mine
                        Ca să-mi strângi brâul mai bine,
                        De bărbat nu ţi-a fost milă,
                        De păcat nu ţi-a fost silă
                        Şi cu glas dulce, frăţesc,
                        Zis-ai cuvânt duşmănesc:
                        Că oricare-a birui
                        Tu cu dânsul te-i iubi,
                        Aşa este, Vidro fa?”
                        „Aşa-i, Stoiene, aşa!
                        Am zis-o şi încă-o mai zic
                        Că mi-e drag cine-i voinic,
                        De se luptă făr-a cere
                        Ajutor de la muiere.”
                        „Ştii tu, Vidro, ce-am gândit?
                        Ştii tu ce m-am socotit?
                        Astă-vară am cosit
                        Vro cinci clăi de le-am clădit,
                        Patru mi le-am vârfuit,
                        Iar unei vârfu-a lipsit
                        Şi mi-am pus în gândul meu
                        Să-i fac vârf cu capul tău.”
                        „Iată capul de mi-l taie,
                        Ca să-l pui tu vârf la claie
                        Şi te-nvaţă de la mine
                        Ca să mori cum se cuvine!”
                        Crunt Stoian se repezea
                        Şi capul îi reteza.
                        Şi ţâţele-i le tăia
                        Şi pe câmp le-mprăştia;
                        Apoi singur purcedea,
                        La socrii lui se ducea.
                        „Hei, Stoiene, popă vechi
                        Cu potcapul pe urechi,
                        Unde-i Vidra cea frumoasă,
                        Fata noastră cea voioasă?”
                        „Eu pe Vidra mi-am lăsat
                        Într-un codru depărtat
                        Hotărând moşiile
                        Ş-aşezând momâile
                        Cu capul şi ţâţele.”
                        Bine vorba nu sfârşea,
                        Pe loc cerul s-aprindea
                        Şi trei fulgeri repezea
                        Pe Stoian popa-l lovea,
 
                        În cenuşă-l prefăcea!
 
