                        Plâng de mila ta, Negrilă,
                        Că ai fost un greier prost!
                        E greşeala nimănui
                        Că te-a-nchis în floarea lui
                        Albul nufăr
                        Ca-ntr-un cufăr!
 
                        Stând pe umărul meu stâng,
                        Înger negru fără cer,
                        Ai căzut ca un nătâng
                        Într-un buzunar adânc!
 
                        Că râvneai, n-aveam habar,
                        Noaptea dintr-un buzunar!
                        Eu te cred, poate şi eşti
                        Unul din vrăjiţii prinţi
                        Dintr-o carte de poveşti
                        Rătăcită de părinţi.
 
                        Iarna, ca-ntr-un alb prăpăd,
                        Nu te-aud şi nu te văd.
                        Viscole şi moine trec
                        Către zodia Berbec
                        Care-ntinde bot de aur
                        Spre păşunile din Taur.
 
                        O să se întoarcă, ştiu,
                        Şi Negrilă-ntr-un târziu.
                        Poate că la primăvară
                        Va veni, ca dintr-un vis,
                        El, Negrilă, rupt în coate
                        Şi desculţ, flămând precis.
 
                        Ochii lui asemeni
                        Stelei duble Gemeni.
                        Şed în cer ca-ntr-un copac
                        Oglindindu-se în lac,
                        Unde cred că se ascunde
                        Constelaţia lui Rac.
 
                        O, Negrilă, greier bun,
                        Toată vremea te-am chemat,
                        Tuturor am să le spun
                        Fără milă că mă laşi.
                        O, Negrilă, greieraş,
                        Tot nu cred că m-ai uitat!
 
                        Uite mila mea ce-a fost,
                        Că mi-e dor de-un greier prost!
                        Uite mila mea ce-nseamnă,
                        Că mi-e dor de astă-toamnă!
