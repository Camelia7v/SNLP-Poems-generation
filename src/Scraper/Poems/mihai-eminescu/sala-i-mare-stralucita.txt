                        Sala-i mare, strălucită,
                        Masa-i albă, oaspeţi mulţi,
                        Vorbe dulci să tot asculţi –
                        Şi lumina-i îndrăgită
                        De ochi lucii, de ochi mulţi.
 
                        Icia unii stau alene
                        Şi visează şi gândesc,
                        Colo alţii chiuiesc,
                        Iar femei cu lunge gene
                        Râd în taină şi privesc.
 
                        Una face că nu vede
                        Şi cu capul stă plecat,
                        Pe când ochii, -namorat,
                        A lor raze îşi repede
                        La străinul întristat.
 
                        La străin cu fruntea pală
                        Şi cu părul ca de corb –
                        Buzele ei roşii sorb
                        Când în braţe şi pe poală
                        Doarme dus amorul orb.
