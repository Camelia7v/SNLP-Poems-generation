                        Frunză verde măr creţesc;
                        Stau în drum să mă gândesc
                        Ce s-apuc, ce să muncesc,
                        Pâinea să-mi agonisesc,
                        Copilaşii să-mi hrănesc?
                        Cum şedeam pe gânduri dus,
                        Mă uitai spre munte-n sus
                        Şi mă luai spre apus.
                        Când pe munte mă urcai,
                        Roată-n juru-mi mă uitai,
                        Mă uitai în jos spre lunci,
                        Văzui oameni, muieri, prunci
                        Cu plugurile la munci,
                        Ei brăzduiau tot mereu,
                        Numai pluguleţul meu
                        L-a înţelenit Dumnezeu.
                        Că doi boi ce-i avusei
                        De vremi rele-i răpusei
                        Şi de sapă rămăsei.
                        Tot avutul din bordei
                        Mi-e pe vatră un cotei,
                        Ş-un tăciune stins de tei,
                        Şi cenuşă într-un ulei.
                        Am umblat, am alergat,
                        M-am miluit, m-am rugat
                        De sărac şi de bogat,
                        Nici că-n seamă m-au băgat!
                        Am cerut boi într-un ceas
                        Ca să-mi ar şi eu de-un pas,
                        Nevoii să nu mă las,
                        Dar milă n-a mai rămas!
                        Atunci mă-ntorsei şi eu
                        Şi zisei în gândul meu:
                        „Dare-ar bunul Dumnezeu
                        Să umble şi plugul meu!
                        Din baltag să-mi fac eu plug,
                        Pistoalele să le-njug,
                        Ca să brăzduiesc ales
                        Unde-a fi crângul mai des;
                        Să trag brazda dracului
                        Chiar din culmea dealului
                        Până-n capul satului.
                        Drept uşa bogatului
                        Şi prispa fârtatului!”
 
