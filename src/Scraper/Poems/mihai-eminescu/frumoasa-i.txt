                        În lacul cel verde şi lin
                        Răsfrânge-se cerul senin,
                        Cu norii cei albi de argint,
                        Cu soarele nori sfâşiind.
                        Dumbrava cea verde pe mal
                        S-oglindă în umedul val,
                        O stâncă stârpită de ger
                        Înalţ-a ei frunte spre cer.
 
                        Pe stânca sfărmată mă sui,
                        Gândirilor aripi le pui;
                        De-acolo cu ochiul uimit
                        Eu caut colo-n răsărit
                        Şi caut cu sufletul dus
                        La cerul pierdut în apus.
                        Cobor apoi stânca în jos,
                        Mă culc între flori cu miros,
                        Ascult la a valului cânt,
                        La geamătul dulce din vânt.
                        Natura, de jur împrejur,
                        Pe sus e o boltă de-azur,
                        Pe jos e un verde covor,
                        Ţesut cu mii tinere flori.
                        Văd apa ce tremură lin
                        Cum vântul o-ncruntă-n suspin,
                        Simt zefiri cu-aripi de fiori
                        Muiate în miros de flori,
                        Văd lebede, barcă de vânt,
                        Prin unde din aripi dând,
                        Văd fluturi albaştri, uşori,
                        Roind şi bând miere din flori.
 
                        De ce nu am aripi să zbor!
                        M-aş face un flutur uşor,
                        Un flutur uşor şi gentil
                        Cu suflet voios de copil,
                        M-aş pune pe-o floare de crin,
                        Să-i beau sufleţelul din sân,
                        Căci am eu pe-o floare necaz:
                        Frumoasă-i ca ziua de azi!
