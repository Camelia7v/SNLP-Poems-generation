                        Sună coasta; turma-ncet
                        Peste câmpuri face-şi calea;
                        Latră câini de sună valea,
                        Iar de-alături prin spinet
                        Se iveşte, alene vine
                        Flăcău nalt cu pasuri line.
 
                        S-opresc turmele-n izvor
                        Şi din răcoroasa apă
                        Ele-n vreme ce s-adapă,
                        Păcuraru-n preajma lor
                        Reazemă-se de-un fag; şede
                        Supărat, zdrobit se vede.
 
                        Pe-a lui frunte nori s-adun
                        Şi privirile-i curate
                        De grei picuri par udate;
                        El tresare: nu-i semn bun,
                        Căci tot stă căzut pe gânduri
                        Şi suspină-n dese rânduri.
 
                        Cum nu-i neamţul blestemat,
                        Căci se face, ce se face,
                        Multor feciori nu dă pace
                        Şi nici mie nu mi-a dat,
                        Că m-a scos din sat afară
                        Să mă ducă-n altă ţară!
 
                        Vai, şi neamţul nu-i milos,
                        Nu se uită şi nu cată
                        De-i eşti frate, de-i eşti tată,
                        Numai om să fii frumos;
                        Te dezbracă şi te tunde
                        Şi cătană te răspunde.
 
                        Iar cătană… n-ar fi greu
                        Şi plăcea mi-ar, plăcea mie
                        Să tot fiu în cătănie,
                        Dac-aş fi-n pământul meu
                        Să trăiesc, cum se trăieşte,
                        Cum ştim noi, ardeleneşte!
 
                        Dar te duc, ca să fii dus
                        Şi să nu mai vii acasă,
                        Căci cu anii nu te lasă
                        Din porunci; şi-acolo nu-s
                        Oameni cu inimă bună,
                        Vorbe dulci măcar să-ţi spună!
 
                        Vai, să merg în loc de chin,
                        Unde n-am cu dor nici frate
                        Şi nici om cu bunătate,
                        Căci străinu-i tot străin:
                        Tragi de moarte şi te vede,
                        El te bate, nu te crede…
 
                        Cât mi-a fost mie de drag
                        Să mân oile, să pască,
                        Caprele să rătăcească
                        Prin pădurile de fag
                        Şi din bucium câteodată
                        Să cânt hora legănată!
 
                        Să văd codrul plin de-areţi
                        Şi cârlanii cum s-alungă;
                        Iar în amurgit la strungă
                        Să mulg laptele-n găleţi
                        Şi să-mi fac eu singur slujbă,
                        Crestături făcând pe cujbă!
 
                        Oh, şi-acum să dau de greu,
                        Să mă ducă doru-n lume
                        Şi să fiu silit anume,
                        Ca să-mi las pământul meu;
                        Să las fraţi, să las o mamă,
                        Supărată-a bună seamă!
 
                        Vai, să mă despart acum
                        De berbeci şi miorele
                        Şi de voi, dragele mele
                        Oi, care-mi făcurăţi drum
                        Prin senin, ca şi prin ploaie
                        La livezi şi la zăvoaie.
 
                        Să las lunca cea cu spini
                        Şi să nu mai văd pe luncă
                        Lătrând câinii cum s-aruncă
                        Peste rât, când păcuini
                        Înfricate de vreun tropot
                        Fac să sune glas de clopot!
 
                        Să las multe lucruri dragi;
                        Eu să mă despart de stână,
                        Să las silha cea bătrână,
                        Să las codrul cel cu fagi,
                        Să las crânguri, să las cucii,
                        Şi poiana cu bulbucii!
 
                        Să las văi, unde scobor
                        Capete de curcubeie;
                        Să las stanişti şi nedeie,
                        Şi să schimb tăcerea lor
                        Cu mult zgomot, multă larmă
                        Din cetate şi cazarmă!
 
                        Şi să las fluierul meu,
                        Şi să nu mai cânt pe dânsul
                        Doine vechi; îmi vine plânsul,
                        Când ştiu bine, cum că eu
                        Am s-apuc în loc de fluier
                        Puşca cea cu rece şuier!
 
                        Oh, şi-apoi… atâta dor,
                        După doi ochi de mărgele,
                        Dup-un struţ de viorele,
                        Strâns lipit de sânişor!
                        Doamne, Doamne, cu ce soartă
                        Tu mă dai de viu la moarte!
 
                        Ştiu eu că la străini sânt
                        Câte lucruri de minune,
                        Câte nu se mai pot spune
                        Şi n-au seamăn pe pământ:
                        Turnuri mari până la stele,
                        De te pierzi privind la ele!
 
                        Şi pe acolo-s numai mări,
                        Şi corăbii şi ostroave,
                        Potcoviţi cai cu potcoave
                        De argint; şi-n alte ţări
                        Umblă cel din urmă faur,
                        Îmbrăcat în strai de aur!
 
                        Şi spun cum că poţi vedea
                        Alte lumi, şi-acolo, Doamne!
                        Într-un an sunt două toamne
                        Şi nu cade iarna grea;
                        Ba mai spun că este-o ţară,
                        Unde-i de-a pururea vară!
 
                        Poate fi, căci ce folos!
                        Pentru mine, ard-o focul,
                        Ard-o, chiar să fie locul
                        Cum e raiul de frumos!
                        Nu vreau ţări de fală pline,
                        Lase-mă p-aci pe mine!
 
                        Căci p-aicea m-am dedat
                        Cu vremi grele, cu vremi bune
                        Şi cu ploi şi cu furtuni
                        Şi cu cer înnegurat:
                        Eu ştiu munţii, dar mai bine
                        Mă ştiu ei întregi pe mine!
 
                        De pe-aceste locuri eu,
                        Nu m-aş duce niciodată,
                        Căci în ţară-nstrăinată
                        Ştiu că plânge-voi mereu;
                        Vai, putea-voi trăi oare
                        Fără miei, fără mioare?
 
                        Tot cu dorul eu să fiu?
                        Tot cu jale fără seamă
                        Şi de tată şi de mamă
                        Eu nimica să nu ştiu?
                        De părinţi, de fraţi, sărmanii,
                        Să port dor, sa-l port cu anii?
 
                        Vai, şi-n sate până când
                        Hori de brâu se vor întinde
                        Şi cu fete se vor prinde
                        Veselii flăcăi jucând,
                        Singur eu în altă ţară
                        Să mă lupt cu jale-amară?
 
                        Şi la clacă şi la nunţi
                        Şi la glume-n şezătoare
                        Numai eu să nu fiu oare?
                        Şi pe coamele de munţi
                        Să facă ce-or vrea păstorii,
                        Eu s-ascult ce zic maiorii?
 
                        Oh, şi-apoi să fiu închis,
                        Între ziduri de cetate,
                        Unde soarele străbate
                        Numai rar şi ca prin vis
                        Şi să plâng cu lacrămi crunte,
                        Largul meu, ce-aveam la munte?
 
                        Ţări străine! Mult amar,
                        Mult amar de cine-şi lasă
                        Mamă şi fraţi buni acasă!
                        Vai, şi mie aşa-mi lăsară
                        Sorţile, ca să am parte
                        De trai greu şi-n ţări departe!
 
                        Scris mi-e cum să petrec!
                        Să vă las câmpii iubite,
                        Oi de mine păstorite
                        Să vă las, căci mâine plec!
                        Oare după ani de jele
                        Iar veţi fi voi ale mele?
 
                        Reînturna-voi oare când?
                        Prin poiana de la Cruce
                        Mai putea-mă voi eu duce,
                        Mai putea-voi eu, lătrând
                        Şi pitit dup-o movilă,
                        Să-nspăimânt câte-o copilă?
 
                        Mai trăi-voi primăveri
                        Să-mi văd turmele şi câinii?
                        Şi cu baciu-n preajma stânei
                        Mai cerca ne-om în puteri,
                        Spre-a vădi care-i mai harnic
                        De pus caşii pe comarnic?
 
                        Şi de-acum în sărbători,
                        Părăsindu-mi mieluşeaua,
                        Mai juca-voi arcăneaua?
                        Şi de-acum în şezători
                        Voi mai fi să fiu pe lume,
                        Fetele să-mi pună nume?
 
                        Nu ştiu cum am să trăiesc
                        Colo-n ţările străine,
                        Însă ştiu atâta bine
                        Că-n dor am să mă topesc,
                        Şi-n veci nu-mi va bate vântul
                        Să-mi mai văd din nou pământul!
 
                        Ştiu eu, că de-acum mai mult
                        N-am să văd câmpii cu soare,
                        N-am să păstoresc mioare,
                        Glas de clopot n-am s-ascult.
                        Şi vătui pe coasta lată
                        N-am să mân eu niciodată!
 
                        N-am să văd peste răzor
                        Mai mult mieii cum aleargă,
                        Nici miori pe lunca largă.
                        Nici înterţii la izvor;
                        N-am să văd de-acuma iezii
                        Pe la marginea livezii!
 
                        Şi pe coasta cu hamei
                        Nu mă va mai duce dorul,
                        Ca să tai eu cu toporul
                        Din fag frunza, pentru miei;
                        Şi-n poiana de la Cruce
                        Veci de veci nu m-oi mai duce!
