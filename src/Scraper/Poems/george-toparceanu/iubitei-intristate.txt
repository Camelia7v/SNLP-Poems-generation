                        Aş vrea un cer albastru, şi pace, şi lumină,
                        Ca-n basme să-mi răsară în faţă o grădină,
                        Cu largi cărări umbrite, şi flori de liliac,
                        Şi sălcii plângătoare pe-o margine de lac…
 
                        Iar tu să-mi fii acolo, izvor de fericire!
                        Cu ochii mari şi limpezi, cu mijlocul subţire,
                        Crăiasa mea iubită – regina florilor –
                        Să-ţi dau o veşnicie de nesfârşit amor!
 
                        Să nu te văd iar tristă, – ci dornică de viaţă,
                        Cu zâmbetul pe buze şi rumenă la faţă,
                        Să uiţi c-ai mers odată pe-al vieţii aspru drum,
                        – Să nu te mai ajungă durerile de-acum….
