                        „Fă, bădiţă, piatra-n zece
                        La ist mal curând de-i trece,
                        Că suntem de soi român.
                        Nu suntem de neam păgân.
                        Despică Dunărea-n două,
                        Să facem dragoste nouă,
                        Colea-n umbra istor nuci
                        Pe braţe-mi să mi te culci
                        Să facem dragoste dulci.
                        Bădiţă, la chip frumos,
                        Fă-n pădurea cea din dos
                        Că-i găsi un păltinel
                        Să durezi luntre din el,
                        Şi-i găsi două nuiele
                        Să durezi vâsle din ele”.
 
                        „Face-oi, puică, cum mă-nveţi,
                        Face-oi luntre şi lopeţi
                        Să despic Dunărea-n două,
                        Când a ieşi lună nouă”.
                        Iată soarele-a apus,
                        Crai nou se iveşte sus.
                        Mândrul trage din lopată,
                        Trece Dunărea îndată,
                        Iese-n valea înflorită,
                        Vede puica adormită,
                        S-o deştepte-i vine milă,
                        Că-i gingaşă; că-i copilă.
                        Să o lase-i vine dor,
                        C-are faţa de bujor.
                        „Scoală, puică, să mă vezi,
                        Să mă vezi şi să nu crezi.”
                        „Ai venit, ursitul meu?
                        Noroci te-ar Dumnezeu!
                        Vină-n braţe, vin’, bădiţă,
 
                        Să-ţi dau miere din guriţă,
                        Miere de floare de tei,
                        De-i gusta-o să tot cei.”
 
