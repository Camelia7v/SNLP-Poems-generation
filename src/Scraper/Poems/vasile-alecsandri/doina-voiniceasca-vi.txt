                        Sub poale de codru verde
                        O zare de foc se vede
                        Şi la zarea focului
                        Stau voinicii codrului!
                        Nu ştiu zece sau cincisprezece
                        Sau peste sută mai trece.
                        Ştiu că beau vinaţe reci
                        Şi că frig vreo cinci berbeci.
                        Dar nu-i frig ei cum se frige,
                        Ci-i anină prin cârlige
                        Şi-i întorc prin belciuge
                        Să le facă carnea dulce.
                        Iar cum sta şi ospăta
                        Căpitanul şuiera,
                        Ei ospăţul şi-l lăsau
                        Şi la luptă alergau;
                        Luptau ei cât ce luptau,
                        Potiraşii alungau,
                        Da-n codru când se-ntorceau
                        Nici un os nu mai găseau,
                        Că-n urma voinicilor
                        Calcă ceata lupilor
                        De prin fundul codrilor.
 
