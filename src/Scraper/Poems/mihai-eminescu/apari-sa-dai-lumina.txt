                        Apari să dai lumină arcatelor fereşti,
                        Să văz în templu-i zâna cu farmece cereşti.
                        Prin vremea trecătoare luceşte prea curat
                        Un chip tăiat de daltă, de-a pururi adorat.
                        Privi-te-voi cu ochii în lacrimi fierbinţi…
                        O, marmură, ai milă de-a mele rugăminţi!
 
                        Îndură-te şi lasă privirea-mi s-o consul
                        La alba strălucire a gâtului tău gol,
                        La dulcea rotunzime a sânilor ce cresc,
                        La noaptea cea adâncă din ochiul tău ceresc,
                        Să văd că de privirea-mi tăcând te înfiori…
                        O, marmură, ai milă de ochii-mi rugători!
 
                        Aş vrea cu-a mele lacrimi picioarele să-ţi scald,
                        În dulcea-nfiorare a sufletului cald,
                        Să mor pătruns de jalea amorului meu sfânt,
                        Ca lebăda ce moare de propriul ei cânt,
                        Să mor de-ntâia rază din ochii tăi cei reci…
                        O, marmură, ai milă de stingerea-mi pe veci!
 
                        Ca iarna cea eternă a Nordului polar
                        Se-ntinde amorţirea în sufletu-mi amar,
                        Nimic nu luminează astei pustietăţi,
                        Doar sloiurile par ca ruine de cetăţi,
                        Plutind de asprul viscol al morţii cei de veci…
                        Tu ramură-nflorită… pe visul meu te pleci!
 
                        Din lumea de mizerii şi fără de-nţeles
                        Cu ochii cei de gheaţă ai morţii m-am ales
                        Şi totu-mi pare veşted, căzut şi uniform.
                        Sunt însetat de somnul pământului s-adorm,
                        Încât numai de nume îmi pare că exist…
                        Tu doar răsari c-un zâmbet în visul meu cel trist!
 
                        Cu ochii tăi de înger mă mângâi şi mă minţi,
                        Căci ei cuprind o lume de dulci făgăduinţi,
                        De-amor fără de margini, de scumpe fericiri,
                        Cum nu se află-n lumea aceasta nicăieri,
                        Căci este umbra blând-a iubirii cei de veci,
                        Ce trece cu întreaga-i putere, pe când treci!
 
                        Nici luna plutitoare, nici stelele din cer
                        N-or să pătrundă-n lumea trecutelor dureri,
                        N-or să pătrunz-amarul pierdutei tinereţi,
                        Măcar să am de-acuma o sută de vieţi,
                        Căci sufletu-mi de-atuncea e-atât de-ntunecat…
                        Doar ochii tăi de înger în visul meu străbat!
 
                        Ca toamna cea târzie e viaţa mea, şi cad
                        Iluzii ca şi frunza pe undele de vad,
                        Şi nici o bucurie în cale-mi nu culeg,
                        Nimic de care-n lume iubirea să mi-o leg,
                        Pustiul şi urâtul de-a pururi mă cuprind…
                        Doar braţele-ţi de marmură în visul meu se-ntind!
 
                        Precum corăbii negre se leagănă de vânt
                        Cu pânzele-atârnate departe de pământ,
                        Cum între cer şi mare trec pasările stol,
                        Trec gândurile mele a sufletului gol,
                        Întind ale lor aripi spre negre depărtări…
                        Tu numai eşti în visu-mi luceafărul pe mări.
 
                        Cu aspra nepăsare tu sufletu-mi aduci
                        Pe cele două braţe întinse-a sfintei cruci
                        Şi buzele-nsetate cu fiere mi le uzi;
                        Când ruga mea fierbinte nu vrei să o auzi,
                        Mă faci părtaş în lume durerilor lui Crist…
                        O, marmură, ai milă de sufletul meu trist!
 
                        Dar te cobori, divino, pătrunsă de-al meu glas,
                        Mai mândră, tot mai mândră la fiecare pas…
                        Visez, ori e aievea? Tu eşti în adevăr?
                        Tu treci cu mâna albă prin viţele de păr?
                        Dacă visez, mă ţine în vis, privindu-mi drept…
                        O, marmură, ai milă să nu mă mai deştept!
