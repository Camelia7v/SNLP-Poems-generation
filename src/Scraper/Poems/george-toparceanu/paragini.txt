                        Pe-aici,
                        A fost pământul binecuvântat
                        De trei vlădici
                        Şi de-un mitropolit primat.
                        A fost odinioară şi-un castel
                        Cu brâu multicolor de portolac.
                        Şi-n fundul parcului, un lac
                        Cu nuferi de argint pe luciu de oţel.
                        A fost…
                        Acum, abia se mai cunoaşte
                        O baltă părăsită, la o parte,
                        Singurătatea strigă din apele ei moarte
                        Spre cer, cu glas de broaşte.
                        Şi numai calul-dracului,
                        Prin liniştea săracă dimprejur,
                        Atinge faţa lacului
                        Cu aripi de azur.
