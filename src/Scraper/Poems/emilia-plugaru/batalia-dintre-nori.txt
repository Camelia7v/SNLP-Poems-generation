Două tabere de nori
Vineţi, negri de mânie,
Se adună de cu zori,
Sus pe cer, la bătălie.
 
Soarele de frica lor
Într-un colţ mai liniştit
S-a retras şi-acum aşteaptă
Până cearta ia sfârşit.
 
Iată-i gata, încleştaţi,
Mânioşi stau faţă-n faţă,
Bu! Bu! Bu! – comanda sună
Şi-a început o mare harţă.
 
Sar scântei şi iese foc,
Nori nebuni ce se străpung
Cap în cap, se bat ca ţapii,
Se lovesc şi se împung.
 
Şi se luptă piept la piept
Şi se bat ca nişte zmei
Că de-atâta fierbinţeală
Curge apa de pe ei.
 
Bătălia dintre nori
Pare să nu ia sfârşit,
Dar apare curcubeul,
Cearta s-a mai potolit.
 
Norii pleacă, n-au ce face
Lângă curcubeul care
Pentru ei e semn de pace…
Sus pe cer din nou e Soare!
