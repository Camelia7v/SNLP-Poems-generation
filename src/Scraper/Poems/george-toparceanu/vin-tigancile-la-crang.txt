                        Vin ţigăncile la crâng
                        Să culeagă viorele,
                        Vin cu fustele-n parâng
                        Şi cu dancii după ele.
 
                        Şi e soare
                        Pe ponoare,
                        Şi miroase-n vânt a floare
                        Pe cărările pustii,
 
                        Prin stufişurile goale
                        Năpădite de basmale
                        Şi de zdrenţe stacojii…
 
                        Vin ţigăncile grăbit,
                        Să culeagă pe sub mladă
                        Flori cu mâzgă de zăpadă
                        Din huceagul adormit,
                        Şi s-aducă-n paneraş
                        Primăvara la oraş:
 
                        – Urzicele, urzicele,
                        Ghiocei şi viorele,
                        Albăstriţe de suhat!
                        – Iarbă-mare, iarbă-mare,
                        Să şi-o puie-n scăldătoare
                        Fetele de măritat…
