                        În pădure, la cămin,
                        Zarvă mare în pridvor.
                        Unii pleacă, alţii vin
                        De la treburile lor.
 
                        La bucătărie
                        Şi prin dormitoare,
                        Bat din aripioare,
                        Fac gospodărie:
 
                        Două codobaturi
                        Mătură prin paturi,
                        Două gheonoaie
                        Spală rufe-n ploaie,
 
                        Două pitulici
                        Adună furnici,
                        Şi două răţuşte
                        Răsucesc găluşte!
 
                        Numai cucul, moş portar,
                        Care n-are altă treabă,
                        Stă pe-o vargă de arţar
                        Şi pe toată lumea-ntreabă:
                        – Cu? Cu?
