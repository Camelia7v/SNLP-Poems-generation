                        Tu nu ştii… A fost odată
                        O căsuţă fermecată
                        Şi-n căsuţă-o fată mică,
                        Un pisoi şi o bunică.
 
                        Şi-ntr-o iarnă, într-o seară,
                        Fata s-a uitat afară
                        Şi-a văzut cum prin perdea
                        Stelele râdeau de ea…
 
                        Dar pe drum cotit şi nins,
                        Umbra sură s-a desprins:
                        Un voinic abia de-o şchioapă
                        Înota-n omăt ca-n apă.
 
                        Şi proptindu-se-n toiag,
                        Un toiag mai nalt ca el,
                        A-nceput să cânte-n prag,
                        Tremurat şi subţirel…
 
                        Dormi? Şi nici n-am prins de veste!
                        Uşa s-a închis cu cheia,
                        Focu-şi pâlpâie scânteia,
                        Şi povestea nu-i poveste:
 
                        Eu eram fetiţa-aceea,
                        Iar bunica – nu mai este…
