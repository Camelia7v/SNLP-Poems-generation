                        De după dealuri arse şi trudite,
                        Înalţă creste albe nori de plumb.
                        S-adună-n iarbă umbre încâlcite
                        Şi, aspru, geme vântul prin porumb.
 
                        Câmpia de paragină şi scrum
                        Întinde braţe lungi de colb în drum,
                        Apoi îşi strânge sufletu-n păduri,
                        Căscând în râpi dogoritoare guri…
 
                        Dar norii sterpi coboară-n depărtare,
                        Şi-abia vibrează dincolo de zare
                        Un tunet lung, cu prăbuşiri de stâncă…
                        Iar soarele s-arată alb şi mat,
 
                        Şi-ntâia rază de lumină pare
                        Un fulger mort, ce rătăceşte încă
                        Pe câmpul prăfuit şi resemnat.
