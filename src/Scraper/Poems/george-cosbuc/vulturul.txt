                        Venind de departe cu zborul întins
                        S-oprise deasupra Ceahlăului nins,
                        Ş-apoi din rotiri tot mai strâmte-n cuprins
                        Căzu, ca să prindă vreo pradă,
                        Cum uneori parcă vezi fulgerul stins
 
                        Pe când nici nu-ncepe să cadă.
                        Eu nu ştiu, fui vesel ori trist în acel
                        Ocol ce-l făcui împreună cu el,
                        Că-ntâi îmi păruse că-i vis şi mă-nşel
                        Dar bine venitu-mi-a în minte
                        Vulturul văzut în rotire la fel
                        Cu ani de viaţă înainte.
 
                        Un pisc singuratic al muntelui plin
                        De colţuri de stâncă, cu zborul său lin
                        Acela-l rotea prin văzduhul senin
                        În sute de cercuri egale,
                        Şi-n fiece zi şi tot timpul vecin
                        Umbririlor nopţii din vale.
 
                        Păstorii spuneau că păzeşte pe-ai lui,
                        Că-n rece cuib scoate perechea sa pui
                        Şi hrană-i ducea ori pe-aceea ce nu-i
                        La staul pe-amurg, din mioare,
                        Ori cerbi sugători ce se culcă sătui
                        Sub brazii ce-acopăr izvoare.
 
                        Şi parc-aş vorbi ca de lucruri de ieri,
                        Ce drag îmi era nesătulei vederi!
                        Când singur în largul înaltei tăceri
                        Brăzda cu rotirea sa golul;
                        Şi-uimit cum de-a lungul atâtora seri
                        Eu stam urmărindu-i ocolul.
 
                        Dar groaznic venit-a într-o zi, din apus
                        O noapte cu-atâta întuneric c-a pus
                        În minte-ne stavile putinţei de-adus
                        Aminte ce-i timpul şi locul,
                        Şi-urlau în cumplita cădere de sus
                        De-a valma şi apa şi focul.
 
                        Ci-ncet se făcu şi-o lumină ca-n zori,
                        Iar ziua, ce prinsă de-ai spaimei fiori
                        S-ascunse pitită-ntre ceruri şi nori,
                        Se-ntoarse, şi soare fu iară,
                        Şi apusu-i stârnit-a minuni de culori,
                        Cum nu mai fu-n lume vreo seară!
 
                        Iar sufletu-n noi ce şi-acum tremura,
                        De farmec cuprins, ca pierdut se mira!
                        Dar unde-o fi piscul? Căci nu mai era
                        Şi-n locul lui gol şi lumină
                        Vulturul, el însă şi-acu înconjura
                        O stâncă trăsnită-n ruină.
 
                        Deodată cu ţipet se-ntoarse înapoi,
                        Ca unul ce-şi schimbă gândirea, şi-apoi
                        Spre văi, şi departe, cu zborul greoi
                        Încet ni se stinse vederii.
                        De-atunci nu-l văzură nici alţii, nici noi
                        Rotind în luminile serii.
