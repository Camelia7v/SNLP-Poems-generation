                        Nici luna plutitoare, nici stelele din ceri
                        N-or să pătrundă-n umbra trecutelor dureri,
                        N-or să pătrunz-amarul pierdutei tinereţi,
                        Chiar de-aş avea de-acuma ş-o sută de vieţi,
                        Căci sufletu-mi e-atâta de-ntunecat de-atunci…
                        Tu numai o privire în visul meu arunci.
 
                        Ca toamna cea târzie e viaţa mea, şi cad
                        Iluzii ca şi frunza pe undele de vad
                        Şi nici o bucurie în cale-mi nu culeg,
                        Nimic de care-n lume iubirea mea să leg,
                        Ca pe bătrânul Cain, pustiuri mă cuprind…
                        Doar braţele-ţi de marmură în visul meu se-ntind.
 
                        Aş vrea a mea viaţă să aib-un înţeles,
                        Să apăr adevăruri, minciună ori eres,
                        Pentr-un nimic oricare, cu lumea să mă lupt
                        De-ar fi să mă strivească puterea-i dedesubt,
                        Dar nu ţin la nimica, căci nu mai cred nimic…
                        Doar genele-ţi umbroase în visu-mi se ridic.
 
                        Puţin îmi pasă dacă cu mine voi spori
                        Mulţimea care numai se naşte spre-a muri,
                        Din leagănul acelor sicriu nu s-a făcut
                        Ce-avură fericirea de-a nu se fi născut
                        Şi să ajung ca dânşii atâta am visat…
                        Ci doar de nemurire în vis mi-ai revărsat.
 
                        Precum corăbii negre mânate sunt de vânt
                        Cu pânzele umflate departe de pământ,
                        Cum între cer şi mare trec paserile-n stol,
                        Plutesc a mele gânduri pe-a sufletului gol
                        Şi-ntind a lor aripi spre negre depărtări,
                        Tu nu treci, cum nu trece luceafărul pe mări.
 
                        Am blestemat în haos întâiul vieţii colţ…
                        Pe care se-nălţară a cerurilor bolţi,
                        El fu începătorul eternelor dureri,
                        El e eternul astăzi, şi-a fost eternul ieri,
                        Am blestemat viaţa în însuşi al ei miez…
                        Ci tu, intrând în visu-mi, te binecuvântez.
 
                        De noaptea cugetări-mi, de gânduri ce gândesc,
                        Pustiul se întinde, păduri îmbătrânesc
                        De aspra viscolire sălbatecului cânt
                        Îşi scutură copacii frunzişul la pământ,
                        Căci sufletu-mi copil e al viscolelor reci…
                        Tu, ramură-nflorită, pe visul meu te pleci.
 
                        Mai e încă în mine ceva de amăgit?
                        Au moartea ca s-o merit destul n-am suferit,
                        Trecutu-mi de durere prea este uniform
                        Ca să am drept de somnul pământului s-adorm?
                        N-am izbutit de mine destul a-mi bate joc
                        De mai apari în visu-mi… o rază de noroc?
 
                        Dar cine eşti tu oare cu ochii de mă minţi,
                        Ai căror raze lucii sunt dulci făgăduinţi
                        De-amor fără de margini, de drage fericiri
                        Cari nu sunt în lumea aceasta nicăieri?
                        De ce cu arătarea-ţi îngreunai al meu gând,
                        Cu farmecul în visul vieţi-mi străbătând?
 
                        De ce? E iarăşi umbra iubirii cei de veci
                        Ce trece cu întregul ei farmec pe când treci
                        Căci e biruitorul amor atât de trist
                        Ce-au luminat în umbra durerilor lui Crist
                        Oriunde fug a tale priviri tot mă ajung;
                        Din cadrul de-ntunerec nu pot să te alung.
