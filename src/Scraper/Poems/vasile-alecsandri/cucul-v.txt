                        Cântă puiul cucului
                        Pe coarnele plugului,
                        Cântă-o mierlă pe teleagă
                        Şi de mine se tot leagă,
                        Cucul zice, mierla zice:
                        „Nu-ţi bea banii, măi voinice,
                        Că ţi-e carul fărâmat
                        Şi plugul neferecat
                        Şi pământul nelucrat!”
                        Cucule, jivină rea!
                        Nu purta de grija mea;
                        Mierluşcă, pasăre sură,
                        Nu-mi tot bănui din gură,
                        C-oi veni cam tulburat
                        Şi-oi cădea într-un păcat,
                        Şi v-oi sparge cuibuşorul
                        Şi v-oi rupe pliscuşorul.
 
