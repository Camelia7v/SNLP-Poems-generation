                        A nopţii gigantică umbră uşoară,
                        Purtată de vânt,
                        Se-ncovoie tainic, se leagănă, zboară
                        Din aripi bătând.
 
                        Roz-alb-auroră, cu bucle de aur
                        Sclipinde-n rubin,
                        Revarsă din ochii-i de lacrimi tezaur
                        Pe-al florilor sân;
 
                        Răspânde suflarea narciselor albe
                        Balsamu-i divin,
                        Şi Chloris din roze îşi pune la salbe
                        Pe fruntea-i de crin;
 
                        Iar râul suspină de blânda-i durere
                        Poetic murmur,
                        Pe-oglinda-i de unde răsfrânge-n tăcere
                        Fantastic purpur;
 
                        Şi pasărea cântă suspine-imitândă
                        Un cântec de-amor,
                        Ecou-i răspunde cu vocea-i vuindă
                        La plânsu-i de dor.
 
                        Pe câmp se văd două fiinţe uşoare
                        Săltânde pe-un cal,
                        Pe care le-ncinge de flutură-n boare
                        Subţire voal;
 
                        Ca Eol, ce zboară prin valuri şi ţipă,
                        Fugarul uşor
                        Nechează, s-aruncă de spintecă-n pripă
                        Al negurii flor,
 
                        O dalbă fecioară adoarme pe sânul
                        De-un june frumos,
                        Astfel cum dormită oftarea, suspinul
                        În cântul duios;
 
                        Iar talia-i naltă, gingaşă, subţire
                        Se mlădie-n vânt,
                        Şi negrele-i bucle ondoală-n zefire,
                        Sclipesc fluturând.
 
                        I-adoarme pe sânu-i, se leagănă-n braţe
                        În tandre visări;
                        Pe când ca profume pe blânda ei faţă
                        Plutesc sărutări.
 
                        Iar aeru-n munte, în vale vibrează
                        De tainici oftări;
                        Căci junele astfel din pieptu-i oftează
                        În dalbe cântări:
 
                        „Ah! ascultă, mândruliţă,
                        Drăguliţă,
                        Şoapta-mi blândă de amor,
                        Să-ţi cânt dulce, dulce tainic,
                        Cântul jalnic
                        Ce-ţi cântam adeseori.
 
                        De-ai fi, dragă, zefir dulce,
                        Care duce
                        Cu-al său murmur frunze, flori,
                        Aş fi frunză, aş fi floare,
                        Aş zburare
                        Pe-al tău sân gemând de dor;
 
                        De-ai fi noapte, aş fi lumină,
                        Blândă, lină,
                        Te-aş cuprinde c-un suspin
                        Şi în nunta de iubire,
                        În unire,
                        Naşte-am zorii de rubin;
 
                        De-aş fi, mândra, râuşorul,
                        Care dorul
                        Şi-l confie câmpului,
                        Ţi-aş spăla c-o sărutare,
                        Murmurare,
                        Crinii albi ai sânului!”
 
                        Ca Eol, ce zboară prin valuri şi ţipă,
                        Fugarul uşor
                        Nechează, s-aruncă de spintecă-n pripă
                        Al negurii flor;
 
                        Vergina îl strânge pe-amantu-i mai tare
                        La sânu-i de crin,
                        Şi faţa-şi ascunde l-a lui sărutare
                        În păr ebenin.
 
                        Iar Eco îşi râde de blândele plângeri,
                        De junii amanţi,
                        Şi râul repetă ca cântul de îngeri
                        În repede danţ:
 
                        „De-aş fi, mândră, râuşorul,
                        Care dorul
                        Şi-l confie câmpului,
                        Ti-aş spăla c-o sărutare,
                        Murmurare,
                        Crinii albi ai sânului!”
