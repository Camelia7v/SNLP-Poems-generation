                        Strecuraţi prin plumbi şi săbii, dorobanţii drum deschid.
                        Inimoşi s-azvârl prin şanţuri şi de-a valma sar pe zid.
 
                        Şi era prin şanţ pierire şi văzduhul tremura,
                        Iar dincolo, prin redută, moartea cea de veci era.
 
                        Tropot de picioare multe, fum şi abur ca-ntr-un iad,
                        Vuiet cum îl fac prin baltă cei ce-alunecă şi cad.
 
                        Dar roiau mereu flăcăii răsăriţi ca din pământ,
                        Valuri ce-necau reduta, scufundându-se în mormânt.
 
                        Unul singur în roirea de viteji, un dorobanţ,
                        Zăbovea trudit pe-o scară, răsărit şi el din şanţ.
 
                        Cei sosiţi, cu scări, în juru-i îşi făceau în grabă rost
                        Şi treceau, urmându-i alţii, iar el tot pe unde-a fost.
 
                        Apucase strâns cu dreapta parapetul, ca-n asalt,
                        Dar era prea slab, pesemne, zidul lunecos şi nalt.
 
                        Iat-un căpitan, din urmă, aducând în foc pe-ai lui,
                        Dă de el. Cu sârg, băiete! Ce-ntârzii de nu te sui?
 
                        El abia-şi întoarce capul. N-am putere să mă urc.
                        Mă trudesc cu stânga numai! Bată-l Dumnezeu de turc!
 
                        Ţii la sân, se vede, dreapta! Pune dreapta! N-o ţinea.
                        Cum n-aş pune-o, şi-i sub scară! Uite-o, stai să calci pe ea.
 
                        Ajutându-i căpitanul, el se nalţă-ncet, încet,
                        Dă un chiot şi se nalţă, răsărind pe parapet.
 
                        Vede jos încăierarea luptătorilor voinici,
                        Un amestec orb ca-n cuibul răscolitelor furnici.
 
                        El înalţă-n vânt chipiul, strig-un nume drag şi sfânt
                        Şi-apoi sare de pe ziduri, în redută şi-n mormânt.
 
                        Ea era pământ al nostru, smuls din sufletul turcesc,
                        Şi voia şi el să moară pe pământul românesc!
