                        Pe muchi de prăpăstii lunecând uşor,
                        Cu corbii de iarnă mă-ntreceam în zbor.
 
                        Sania-mi cea mică, murgul meu cel dalb
                        Lăsau urme albe pe omătul alb.
 
                        Zburam noi ca gândul ce mă-presura;
                        Gândul meu, ca mine, în ceruri zbura.
 
                        Eu răzbăteam iute troieni de ninsori,
                        El lăsa în urmă-i troieni lungi de nori,
 
                        Căci mergeam departe… el către o stea,
                        Eu, înstrăinatul, către ţara mea!
 
                        În zădar copacii crengile-şi plecau
                        Şi zăpada-n cale-mi pe rând scuturau.
 
                        În zădar şi cerul viscole stârnea
                        Şi cu fulgi prin neguri câmpii aşternea.
 
                        În zădar şi lupii, codrii răzbătând,
                        Cu crivăţul iernii m-alungau urlând.
 
                        Şi lupii ce urlă, şi arborii muţi
                        În negura deasă rămâneau pierduţi,
 
                        Căci mergeam în grabă… el către o stea,
                        Eu, înstrăinatul, către ţara mea!
 
                        În ţara mea dulce sunt drumuri de flori;
                        În dulcea mea ţară zbori, murgule, zbori,
 
                        În blândul luceafăr am un înger blând;
                        Înalţă-te în sânu-i, o! tristul meu gând!
 
                        Ţara nu-i departe; o simt, o văd eu!
                        Raiul înfloreşte în sufletul meu.
 
                        Steaua se arată pe cerul senin.
                        Îngerul iubirii îmi zâmbeşte lin.
 
                        Pieriţi, neguri dese! iată dulcea stea!
                        Piei, străinătate! iată ţara mea!
 
