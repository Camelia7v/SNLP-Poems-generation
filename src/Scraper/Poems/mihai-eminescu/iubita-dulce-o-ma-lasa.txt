                        Iubită dulce, o, mă lasă
                        Să privesc faţa-ţi, ochiul tău ceresc,
                        Să mângâi păru-ţi d-aur, de mătase,
                        Privindu-te, de-amor să nebunesc!
                        Ah, braţul tău rotund e alb – se lasă
                        Cu graţie pe umerii-mi – privesc
                        În ochii tăi, în faţa ta – în gura jună
                        S-ascult uimit la vorba ta nebună!
 
                        Nebună, că nu are şir şi minte,
                        Ci graţie ş-amor copilăros,
                        La gura ta, care zâmbind îmi minte
                        Spre-a acoperi misterul cel duios,
                        Ce-mi spune nu – când da ochiu-ţi fierbinte
                        Din genele-i îmi spune voluptos –
                        Ah, tot amorul meu, copil în raze,
                        E concentrat în fiinţa-ţi luminoasă!
 
                        Surâsul tău o rază e de soare,
                        Şi ochii tăi sunt stele-n noaptea mea,
                        Şi sânul tău de vergină, ninsoare,
                        Ce lin l-acoperi tu cu mâna ta,
                        Când tremurând priveşti şi zâmbitoare
                        La-a lui dulci flori ce cresc alăturea –
                        Şi sărutarea ta – oh, spune, spune
                        Cu ce s-aseamănă dulcea-acea minune!
 
                        De n-ai fi tu, ce-ar folosi viaţa,
                        Speranţele-i, şi binele-i, şi tot!
                        Un vis ar fi amestecat cu ceaţa,
                        Un chin ar fi – ce l-aş sfârşi să pot;
                        Pe când astfel o noapte e măreaţă,
                        Pierdută-n stele ce în ceri înot,
                        Prin ele trece melancolic luna –
                        O gură dă-mi, iubito – şi-ncă una!
 
                        Spre sărutare gura-ţi se încreaţă
                        Şi ochii tăi privesc întunecat
                        Şi visători. – Iubito, tu, glumeaţă,
                        Nu ştii c-a săruta e un păcat
                        Şi că-n întunecata lor dulceaţă
                        Nu s-uită ochii de copii vreodată –
                        Fără să plângă-n urmă-a lor langoare
                        Şi voluptoasa lor întunecare!
 
                        Căci ce ai zice dacă eu acuma
                        Aş uita toate… tu mă înţelegi –
                        E drept că ţie-o vorbă-ţi trebui numa
                        Ca toată firea mea în lanţ s-o legi –
                        Dar vorba aceea serie-ori de glumă,
                        Cu care pasiunea-mi s-o diregi
                        Vei spune tu? – O, taci – o, taci, n-o spune –
                        Ai spus-o? -S mânios, tu, -nţelepciune!
 
                        În van vorba ta blând povăţuieşte –
                        La seriozitatea ta surâd;
                        Spre sărutare gura-ţi se-ncreţeşte;
                        Spre sărutare ochii tăi se-nchid;
                        Şireată eşti! sub geana ce umbreşte
                        Ochii-ţi sclipesc, şi-mi pare că ei râd;
                        Cu braţul ţi-i acoperi?… Supărată?
                        Ce te prefaci, iubita mea şireată?
