                        De la Siera Nevada
                        Păn’ la Munţii Pirenei
                        Nu-i minune ca Grenada,
                        Nu-i cer dulce ca al ei!
 
                        În Grenada strălucită
                        Nu-i grădină, nu-i sarai
                        Ca Alhambra înflorită
                        Ce se pare-un vis din rai!
 
                        În Alhambra mult frumoasă
                        Nu-i nimic mai răpitor
                        Ca al Lindei amoroasă
                        Suvenir încântător!
 
                        Ah! mireasa mea iubită,
                        Viaţă, rai, ce n-aş da eu
                        Pentru-o noapte fericită
                        Să te-adorm pe sânul meu,
 
                        Între Siera Nevada
                        Şi-ntre Munţii Pirenei,
                        În Alhambra, la Grenada,
                        Sub seninul dulce-al ei!
 
