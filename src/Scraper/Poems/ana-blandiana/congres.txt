                        Sus, deasupra casei mele,
                        E un sfat de rândunele;
 
                        Pe sârma de telegraf
                        S-a deschis mare conclav;
 
                        Pe stâlpii-nalţi, mai ales,
                        E-un adevărat congres;
 
                        Pe horn, ţigle, tencuială,
                        E-adunare generală;
 
                        M-au trezit cu noaptea-n cap,
                        De cip-cip nu mai încap;
 
                        Bat din aripi, strigă toate
                        Şi descriu prin aer roate;
 
                        Fac un cerc plin de avânt
                        Şi se înscriu la cuvânt
 
                        Ca să ţină sus şi tare
                        Câte-un discurs fiecare.
 
                        Şi nu e nici o mirare:
                        Chestiunea-i arzătoare,
 
                        Că-i pe ordinea de zi
                        Plecarea spre Miază-Zi
 
                        Şi oricare vrea acum
                        Să spună şi ce, şi cum,
 
                        Încât împrejur pe-o leghe
                        E-un vacarm fără pereche
 
                        Dar eu, drept să spun, mă mir
                        Că nu-i şi mai abitir,
 
                        Căci – vă gândiţi? – ele toate
                        Pleacă în străinătate!
