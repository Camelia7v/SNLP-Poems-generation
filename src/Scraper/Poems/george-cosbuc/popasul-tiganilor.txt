                        (după Geibel)
 
                        În noapte, sub poale de codru-nverzit,
                        E freamăt de glasuri, un tainic şoptit;
                        Ard galbene flăcări şi-n zare de foc
                        Vezi chipuri sinistre grămadă-ntr-un loc.
 
                        Ţiganii, drumeţi cei vecinici ei sânt!
                        Cu ochii de fulger, cu pletele-n vânt;
                        La Nilul cel galben departe născuţi,
                        Ei arşi sunt de soare, de vânturi bătuţi
 
                        Aproape de flăcări, pe pajişte stau
                        Bărbaţii sălbatici şi chiote dau,
                        Femeile-aleargă mâncare făcând
                        Şi umplu paharul şi-l poartă pe rând.
 
                        Ei cântece cântă şi basme îşi spun
                        Din vremuri mai bune c-un alt cer mai bun
                        Bătrâna ţigancă, acolo sub brazi,,
                        Descântece-nvaţă pe negri nomazi
 
                        Şi oacheşe fete se-nşiră la joc
                        În cerul cel magic al zării de foc,
                        Răsună ghitara fierbinte şi-ntins
                        Şi jocul se-ncinge sălbatic şi-aprins.
 
                        În urmă se culcă, odihnă cătând;
                        Le freamătă brazii s-adoarmă curând.
                        În vis, exilaţii pământului lor
                        Văd Sudul, o ţară, şi ei un popor.
 
                        Dar zorile roşii se varsă pe cer,
                        Frumoasele visuri fantastice pier.
                        Greu scârţâie carul, ei pleacă la pas –
                        Dar unde? O viaţă de drum şi popas!
