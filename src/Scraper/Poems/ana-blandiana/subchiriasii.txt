                        În pridvorul casei mele
                        E un cuib de rândunele.
 
                        Deşi nu-s un bogătaş,
                        Am, deci, şase subchiriaşi.
 
                        Pentru că-s, uitai să spui,
                        Doi părinţi şi patru pui.
 
                        Părinţii, nu ştiu cum fac, –
                        Toată ziua sânt în frac.
 
                        Chiar şi dimineaţa zboară
                        Doar în ţinută de seară.
 
                        Vrăbiile-i cam bârfesc,
                        Cică prea se grozăvesc.
 
                        Dar eu, drept să spun, îi iert:
                        Sânt în haine de concert.
 
                        Puii-i văd ieşind în prag:
                        Patru guri deschise larg.
 
                        Încât chiar mă preocup:
                        Ciocurile au şi trup?
 
                        Ba mă-ntreb şi alte fleacuri:
                        Trupurile au şi fracuri?
 
                        Mor de curiozitate
                        Până aflu câte toate,
 
                        Dar m-oi lămuri uşor
                        La prima lecţie de zbor.
