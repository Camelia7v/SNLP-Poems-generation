Da, sunt valah, porecla asta-mi place,
Sunt meridional şi sânt fierbinte,
Din palma mea iau fiarele merinde,
Mă lasă-n pace când le las în pace.
 
Domnesc peste ţinuturi de cuvinte,
Pare că strigă gura-mi şi când tace,
Poftiţi, cuvintelor, veniţi încoace
La tronul meu de interjecţii sfinte.
 
Fachir valah care înmoaie ace
Vă pot părea şi-un ghicitor ce minte,
Eu floare spun, iar voi vedeţi morminte,
Şi pâinea mea la viscole se coace.
 
O, cai, ce trageţi lumea înainte,
Luaţi hamul meu sălbatic de cuvinte.
