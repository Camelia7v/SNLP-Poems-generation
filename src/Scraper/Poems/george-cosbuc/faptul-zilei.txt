                        Ca lacrima-i limpede cerul
                        Şi-aproape de ziuă. Frumos
                        Stă-n mijlocul bolţii Oierul,
                        Luceafăru-i gata s-apună,
                        Iar Carul spre creştet se suie
                        Cu oiştea-n jos.
 
                        Şi doarme şi apa şi vântul.
                        Iar spaima şi oştile ei
                        Ţin mort, subt călcâie, pământul.
                        Şi-atâta e roua ce-o plânge
                        Câmpia, că-n palme-o poţi strânge
                        Ca-n cupă s-o bei.
 
                        Pe-ncetul tăria-nflorită
                        Cu galben ca strugurii copţi
                        S-albeşte din clipă-n clipită.
                        Pe culmi întunerecul piere,
                        Dar valea e-n neagra putere,
                        A umedei nopţi.
 
                        Pe sus, pe pustiile jgheaburi,
                        Prin râpele munţilor suri,
                        Zac zmeii cu trupul de aburi,
                        Şi ceaţa prin noapte-nchegată
                        Stă-n hainele morţii-mbrăcată
                        Pe-albastrele păduri.
 
                        Dar vântul cel fără de pace
                        Începe să cânte-n brădet –
                        Şi tot mai lumină se face;
                        S-albeşte strâmtoarea cărării,
                        Pe rând depărtările zării
                        S-apropie încet.
 
                        Văd clăile-n câmp, pe coline
                        Cunosc singuratecii ulmi,
                        Şi-acum, la lumina ce vine,
                        Încep să se mişte greoaie,
                        Făpturi purtătoare de ploaie,
                        Se urcă pe culmi.
 
                        Din stânga, din dreapta, din faţă,
                        Din râpi şi pe-o sută de căi,
                        Ies dungi plutitoare de ceaţă
                        Şi-n cale s-adună cărunte
                        Târându-se alene spre munte
                        De-a lungul prin văi.
 
                        E-n flacără bolta senină,
                        Şi fără întrerupere-acum
                        Se varsă tăcută lumină,
                        Se varsă grăbită, se-ntinde
                        Pe dealuri, pe coaste, s-aprinde
                        Pe şesuri, pe drum.
 
                        Şi parcă străbate-o săgeată
                        De-a lungul câmpiilor reci –
                        O dungă de soare s-arată,
                        Şi-i creşte pe şesuri lucirea,
                        Şi iată-l în toată mărirea
                        Puterii pe veci!
 
                        Murmurul din dealuri pătrunde
                        Prin văi, şi din vale-n păduri;
                        Ca-n farmec, eu nu ştiu de unde
                        E plin de mişcare pământul,
                        Şi cântă şi codrul şi vântul
                        Şi-o mie de guri.
 
                        Ici oameni cu coasa pe umăr,
                        Şi fete cu secera în brâu,
                        Iar gloata cea fără de număr
                        A celor de-o sută de neamuri
                        Se joacă-n arinii cu ramuri
                        Întinse pe râu.
 
                        Şi care, şi turme-n pripoare
                        Pe umede coaste răsar –
                        Sunt toate-ale tale, tu Soare!
                        Făptură tu dând dimineţii,
                        Eşti singur fiinţa vieţii
                        Şi-al lumii altar…
