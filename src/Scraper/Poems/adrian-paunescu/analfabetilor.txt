V-am spus că sânt un om periculos
Şi nu mi-aţi luat avertismentu-n seamă.
V-am spus s-aveţi pentru persoana mea
Un plus de-ngrijorare şi de teamă.
 
V-am spus că fac teribil de urât
De sânt călcat puţin pe libertate.
V-am spus că sânt oşteanul credincios
Dar care doar cu inamici se bate.
 
V-am spus să vă astâmpăraţi şi voi,
Cenzori capricioşi ai vremii mele,
C-o să vă coste scump măruntul moft,
De a ne face nouă zile grele.
 
V-am spus să puneţi mâna să munciţi.
Să nu mai tot pândiţi zeloşi din umbră,
V-am spus că n-o să placă nimănui
Pornirea voastră, tulbure şi sumbră.
 
V-am spus că vremurile s-au schimbat
Şi că  situaţia e mai complexă,
Nu-i intelectualul – servitor.
Cultura nu-i ceva ca o anexă.
 
Şi lumea nu se poate cuceri
Umflând la cifre şi mimând tumulturi
Cu aroganţi şi trândavi doctoranzi,
Cu papagali care ţin loc de vulturi.
 
V-am spus şi am puterea să mai spun
Că nu încape muntele în seră
Că prea-i scurt drumul de la rai la iad
Şi de la căprioara la panteră.
 
V-am spus să nu-l fetisizaţi pe Marx,
Să nu-i păstraţi în spirt invăţătura
Şi voi într-una fără să-l citiţi
Îl pomeniţi până vă doare gura.
 
V-am spus că bătălia pentru om
Nu iartă astăzi nici o dezertare
Şi voi v-aţi decorat voi intre voi
Când lupta este în desfăşurare.
 
V-am spus că muzica nu-i un microb
Care ameninţă civilizaţii
E-a omului pentru a fi mai bun,
V-am spus: ceva care să-i placa daţi-i.
 
V-am spus, concetăţeni analfabeţi,
Şi luaţi aminte şi să ţineţi minte.
Dar nu ştiam că v-aţi născut şi surzi
Şi scoateţi arma când vedeţi cuvinte.
