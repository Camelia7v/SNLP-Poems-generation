                        Am găsit-o ieri în prun,
                        Dar să nu grăbiţi ocara!
                        I-am luat în pripă scara.
                        Ea mă-njură: Eşti nebun?
                        Pune scara!
                        Dacă-njuri, eu n-o mai pun!
 
                        Mai la urmă, pe-un cuvânt:
                        Să se lase sărutată
                        De atâtea ori deodată
                        Câţi fuştei la scară sânt.
                        Sărutată
                        Lăudat fii, Tată sfânt!
 
                        Unsprezece, spune ea;
                        Eu zic: Bine, pe credinţă:
                        Doar o fi având ştiinţă,
                        Scara câţi fuştei avea,
                        Pe credinţă
                        Asta e pierzarea mea!
 
                        Şi-o sărut mereu-mereu:
                        Orice-aţi spune, orice-aţi face,
                        Nu ştiu cum, dar mie-mi place
                        Să sărut aşa sunt eu!
                        Orice-aţi face,
                        Doar e dat de Dumnezeu!
 
                        Dar te uită! Azi mă duc
                        Pe la ei, şi iată scara!
                        Vrând să pui la cale ţara,
                        N-am de lucru şi m-apuc
                        Să-ntorc scara,
                        Şi când colo, stau năuc!
 
                        Dau să număr la fuştei
                        Uite-i, frate, doisprezece!
                        Şi-un cuţit prin piept îmi trece
                        Împlântat de mâna ei!
                        Doisprezece,
                        Iacă-mi moartea, dragii mei!
 
                        A greşit, îmi spuneţi voi?
                        Cum de n-a greşit să-mi spuie
                        Treisprezece? Să mai suie,
                        Nu să-mi facă mai vreo doi!
                        Nu să-mi spuie
                        Că e miercuri, când e joi!
 
                        Zici că poate n-a ştiut
                        Când vorbea din prun cu mine?
                        Dar i-a numărat ea bine
                        Scoborându-i şi-a tăcut!
                        Nu de mine,
                        Mi-e de dânsa, ce-a făcut!
                        M-a scurtat aşa, ştiind!
                        Dacă-i fire mincinoasă,
                        Ce folos e că-i frumoasă?
                        Maica mea, auzi! S-o prind
                        Mincinoasă!
                        N-o mai cred, s-o văd murind!
