                        Ai durat prin aer punte
                        Din fâşii de foc: te-ai dus
                        Tot mai sus şi tot mai sus
                        Stai acum pe-un vârf de munte
                        Şi-ţi întorci senina frunte
                        Spre apus.
 
                        Roşii, ca o lună nouă
                        Ai tu hainele subţiri,
                        Lungi şi fără-mpodobiri.
                        Iar pe tâmplele-amândouă
                        Porţi, strălucitori de rouă,
                        Trandafiri.
 
                        Ochii-i ţii la soare ţintă,
                        Şi cu ochii tu-l dezmierzi:
                        E flăcău şi-acum îl pierzi,
                        Şi ţi-e drag, şi stai ca frântă…
                        El s-a dus, şi jalnic cântă
                        Codrii verzi.
 
                        Umed aer te-mpresoară
                        Şi-n durerea ta atunci
                        Rupi cununa şi-o arunci:
                        Roşii flori prin aer zboară
                        Desfoiate, ca să moară
                        Jos prin lunci.
 
                        Plângi acum. Te-a învins iubirea!
                        Albe lacrimi cad pe flori
                        Şi pe frunze, când scobori
                        Plânsă către văi privirea.
                        Şi-o să plângă toată firea
                        Până-n zori.
 
                        Te-a cuprins necaz deodată
                        Şi din ochi cu ciudă strângi,
                        Parc-ai vrea să rupi, să frângi
                        Să-ţi răzbuni, frumoaso fată
                        Parcă lumea-i vinovată
                        Că tu plângi!
 
                        De pe turn – ce-i el de vină? –
                        Aurul tu ni-l despoi;
                        De pe ape iei apoi
                        Ce-i argint şi ce-i lumină!
                        Codrii tu, de ciudă plină,
                        Ni-i laşi goi.
 
                        Fluturii de prin vâlcele
                        Tu-i ascunzi acum cu zor,
                        Culci în cuiburile lor
                        Veselele rândunele,
                        Şi pe uşa dragii mele
                        Pui zăvor.
 
                        Iar în urmă, răzbunată,
                        Moartea cum o simţi venind.
                        Cu mânie tresărind
                        Scuturi fruntea-ntunecată
                        Şi-atunci pletele-ţi, deodată
                        Se desprind.
 
                        Peste braţele rotunde,
                        Peste pieptul tău frumos,
                        Ca un râu întunecos
                        Părul ţi se varsă-n unde
                        Şi din creştet el te-ascunde
                        Până jos.
 
                        Cu mişcări nespus de line
                        Tu te nalţi apoi spre cer;
                        Văi şi lunci şi toate pier –
                        Neagră-n urmă-ţi Noaptea vine,
                        Fâlfâind din aripi pline
                        De mister.
