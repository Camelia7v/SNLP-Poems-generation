                        Doamna lângă Ştefan vine,
                        Blândă-n vorbe şi-n purtat:
                        Doamne, iar eşti supărat!
                        Sunt, Voichiţă, pentru tine!
                        Zăpăcită doamna sta
                        Şi-nflorită de ruşine:
                        Ce-am făcut, măria-ta?
 
                        Tu? Nimic! Şi vodă strânge
                        Mâna doamnei, gânditor.
                        Şerpii-şi au culcuşul lor…
                        Ah, Voichiţo, cum aş plânge!
                        Rău ca Radu nimeni nu-i:
                        Uite-n pumni aşa aş frânge
                        Gât de lup cum e al lui!
 
                        Doamna i-a pătruns cuvântul,
                        Până-n suflet i-a pătruns.
                        El tăcea, ea n-a răspuns.
                        Noapte e, şi bate vântul,
                        Şi prin noapte, cu vreo doi
                        Tari să baţi cu ei pământul.
                        Pleacă Ştefan la război.
 
                        Dintr-acelaşi ceas Voichiţa
                        Nu s-a mai oprit din plâns.
                        Brâu pe trup ea n-a mai strâns.
                        Nu şi-a mai gătit cosiţa.
                        În genunchi, c-un dor păgân
                        Ea sărută iconiţa
                        Maicii Domnului, din sân,
 
                        Unu-i soţ, iar altu-i tată,
                        Pentru care se ruga?
                        Zile-ntregi ea se lupta
                        De fiori cutremurată;
                        Când avea pe soţ în gând
                        Ea se pomenea deodată
                        Pe părinte blestemând.
 
                        Ah, de-ar fi un zid de-aramă
                        Între dânşii, până-n nori!
                        Şi prin plâns adeseori
                        Îi părea că ei o cheamă
                        Să-i împace! Ea, dar cum?
                        Pe ea cine-o bagă-n seamă?
                        Prutul să-l opreşti din drum!
 
                        Şi-ntr-o zi, sătui de sânge,
                        Iată-i, moldovenii vin,
                        Sufletul, de milă plin,
                        Al Voichiţei cum se frânge:
                        Pentru soţul ei dorit
                        Râde veselă, şi plânge
                        Pentru-un tată biruit.
 
                        Ea cu paşi grăbiţi porneşte
                        Să-şi cuprindă soţu-n prag;
                        Ochii-i stinşi s-aprind de drag,
                        Ştefan însă ocoleşte
                        Ochii doamnei, e pripit.
                        Iar Voichiţa nu-ndrăzneşte
                        Nici să-i zică bun sosit.
 
                        Tu mă ştii, Voichiţo, bine!
                        Neamul vostru-i neam de hoţi,
                        Şi-i voi duşmăni pe toţi,
                        Cum te duşmănesc pe tine!
                        Am să-i curm pe-ai tăi de veci
                        Nu mai poţi trăi cu mine:
                        Tu ai mamă, poţi să pleci.
 
                        Doamna-ngălbenind scoboară
                        Ochii umezi în pământ,
                        Făr-a zice vrun cuvânt.
                        Iese-apoi. I-a spus s-o doară,
                        Şi-a durut-o ce i-a spus
                        Un altar ce se doboară
                        Când vin trăsnete de sus!
 
                        Şi rămas acum viteazul
                        Singur în iatac, şi-a pus
                        Capu-n mâini, pe gânduri dus.
                        El şi-a potolit necazul
                        Dar pe doamnă o iubea!
                        Şi-ngropând în coif obrazul
                        Ştefan vodă-acum plângea!
