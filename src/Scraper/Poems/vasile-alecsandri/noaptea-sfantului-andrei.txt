                        Zgomot trist în câmp răsună!
                        Vin strigoii, se adună,
                        Părăsind a lor sicrie.
                        Voi, creştinelor popoare,
                        Faceţi cruci mântuitoare,
                        Căci e noaptea-ngrozitoare,
                        Noaptea Sfântului Andrei!
 
                        Vântul suflă cu turbare!
                        A picat stejarul mare,
                        Cerul s-a întunecat!
                        Luna saltă-ngălbenită,
                        Printre nouri rătăcită,
                        Ca o luntre părăsită
                        Pe un ocean turbat.
 
                        Bufnele posomorâte,
                        În a lor cuiburi trezite,
                        Ţipă cu glas amorţit.
                        Lupii urlă împreună,
                        Cu ochi roşi ţintiţi la lună,
                        Câmpul geme, codrul sună,
                        Satan pe deal s-a ivit!
 
                        Iată-l! iată, Satan vine,
                        Răzbătând prin verzi lumini,
                        Pe-un fulger scânteietor.
                        Umbre, stafii despletite,
                        Cucuveici, iele zburlite
                        Şi Rusaliile pocite
                        Îl urmează ca un nor!
 
                        Sus, pe turnul fără cruce,
                        Duhul-rău zbierând se duce,
                        Şi tot turnul s-a clintit!
                        Miezul nopţii-n aer trece
                        Şi, lovind arama rece,
                        Ore negre douăsprezece
                        Bate-n clopotul dogit.
 
                        Strigoimea se-ndeseşte,
                        Horă mare învârteşte
                        Lângă turnul creştinesc.
                        Iar pe lângă alba lună
                        Nouri vineţi se adună,
                        Se-mpletesc într-o cunună
                        Şi împrejuru-i se-nvârtesc.
 
                        Voi, cu suflete curate,
                        Cu credinţi nestrămutate,
                        Oameni buni, femei, copii!
                        Voi, creştinelor popoare,
                        Faceţi cruci mântuitoare,
                        Căci e noaptea-ngrozitoare,
                        Noaptea Sfântului Andrei!
 
                        Acum iată, pe mormânturi,
                        Clătinaţi, bătuţi de vânturi,
                        Toţi strigoii s-au lăsat.
                        Aşezaţi într-un rond mare,
                        Adânciţi în întristare,
                        Pe sicriu-şi fiecare
                        Oasele-şi a rezemat.
 
                        Unul zice: Eu în viaţă
                        Cu o mână îndrăzneaţă
                        Multe drepturi am răpit!
                        Răpit-am pâinea de hrană
                        Unei gingaşe orfană
                        Ce, pierdută şi sărmană,
                        În mizerie-a pierit!
 
                        Altul zice: Eu în lume
                        Am avut putere, nume,
                        Căci am fost stăpânitor!
                        Dar în oarba-mi lăcomie,
                        Pentru-o seacă avuţie,
                        Am împins în grea urgie
                        Pe sărmanul meu popor!
 
                        Altul zice: Eu în ţară
                        Fost-am o cumplită fiară,
                        Plină de amar venin!
                        Împotriva ţării mele
                        Făptuit-am multe rele,
                        Şi-am legat-o în lanţuri grele
                        Şi-am vândut-o la străin!
 
                        Foc şi ură-n veşnicie
                        Pe voi cadă, pe voi fie!
                        Strigă-atunci un glas ceresc.
                        Şi pe loc cad în morminte
                        Păcătoasele-oseminte.
                        Iar pe zidurile sfinte
                        Trece-un foc dumnezeiesc!
 
