                        Frunză verde de cicoare,
                        Când văzui vara cu soare,
                        Cătat-am pădurea deasă
                        Ca să ţin cu dânsa casă,
                        Ş-am cătat galbeni tăiaţi
                        Să fac zale la băieţi,
                        Ş-am cătat galbeni uşori
                        Să fac rochii la surori,
                        Dar găsii numai rubiele
                        De făcui cercei cu ele
                        Şi salbe mândrelor mele.
                        Bistriţo, apă de munte!
                        Bistriţo, şiroi de frunte!
                        Ce te făcuşi Dunăre
                        Şi te umflaşi tulbure
                        De nu pot trece prin tine
                        Cu baltagul la ciochine?
                        Să mai ies, colo, pe vale,
                        Ca să mă aşez în cale,
                        În calea ciocoilor,
                        În trecerea oilor?
                        De cinci zile, frăţioare,
                        Stau pe murgul meu călare
                        Tot cu mâna pe pistoale
                        Şi cu ochii tot pe vale.
                        Mă tot uit uitare lungă,
                        Doar norocul să m-ajungă.
                        Şi norocul nu m-ajunge
                        Şi mijlocul mi se frânge
                        De greul păcatelor,
                        De sarcina armelor:
                        Murguleţ, copită mică!
                        Ian mai du-mă la potică,
                        În poiana din pădure
                        Unde mândra strânge mure,
                        Şi mă du în Valea-Seacă
                        Să aştept ziua să treacă,
                        Iar când a-nsera de noapte
                        Să mai cerc durda ce poate.
                        Oliolio! soare rotund!
                        De-ai apune mai curând,
                        Că mie mi s-a urât
                        De suit, de coborât,
                        Tot suind din vale-n deal
                        Cu mâna pe iatagan,
                        Coborând din deal în vale
                        Tot cu mâna pe pistoale!
 
