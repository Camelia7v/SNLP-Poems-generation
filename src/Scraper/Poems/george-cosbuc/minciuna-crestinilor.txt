                        Proconsulul îi judeca
                        În largul tribunal din piaţă.
                        Avea doi popi creştini în faţă.
                        Un scriitor din ceata sa
                        S-a ridicat ca să citească
                        Dovezi şi vorbe ce s-au spus
                        De cei ce cred într-un Isus
                        Şi despre legea creştinească.
 
                        – „Ei sunt o seamă de iudei
                        Răutăcioşi din cale-afară.
                        Cu ceilalţi iudei din ţară
                        Se gâlcevesc ca de-obicei.
                        Ei au un zeu, dar fără nume:
                        Ei râd când noi jurăm pe zei:
                        Iar a muri, aşa zic ei,
                        E cel mal mare bun din lume!”
 
                        A râs proconsulul: – „De-l vor,
                        Să fie-al lor de-acuma bunul!
                        Dar ştiu ca n-o să vrea nici unul
                        Căci e minciună spusa lor:
                        Hristos muri-n grozavă silă,
                        Dar nu de bunăvoia lui:
                        Ei de-ndărătnici spun ce nu-i
                        Şi de-ndărătnici nu mi-e milă!”
 
                        Dar iată, până când în chin
                        Se zvârcolesc cei doi pe roată,
                        Alţi doi se dezlipesc din gloată
                        Şi-n faţa judecăţii vin.
                        – „Omoară-ne!” – „Vă-nşeală gândul.
                        Că mă siliţi la crezământ!
                        Dar nu vă cred, şi gata sânt
                        Să vă omor pe toţi de-a rândul.”
 
                        O întreagă ceată din popor
                        Spre tribunal acum păşeşte.
                        Mirat proconsulul priveşte:
                        Sunt ei nebuni, ori moartea lor
                        E-ntr-adevăr credinţă vie?
                        – „Minţiţi! şi-aruncă pumnii-n sus.
                        A fost un mincinos Isus…
                        Câţi vreau să moară deci, să vie!”
 
                        Dar când văzu că dânşii vin
                        Mulţime multă, să-i omoare,
                        De-abia se ţine pe picioare
                        De multă furie-Antonin.
                        – „Pornesc pe capul meu nebunii
                        Voi moartea de la mine-o vreţi?
                        Ah, ticăloşilor, n-aveţi
                        Destule râpi, destule funii?”
 
                        El dă un semn. Şi-un grabnic stol
                        De călăreţi izbesc poporul
                        – ” Ei ştiu că e păcat omorul,
                        De-aceea mor… Să-mi faceţi gol
                        În jurul meu! O simt eu bine,
                        Că moartea-i singurul lor ţel,
                        Dar ei trăiesc c-un gând mişel;
                        Să facă toţi călău din mine!”
 
                        Şi-n laturi se azvârl acum
                        Cu vuiet îngrozit păgânii,
                        – „A, iată-i! Mi s-adună câinii,
                        Stau blânzi şi nemişcaţi în drum
                        Să-i calce caii… mor grămadă…
                        Loviţi-i dar şi-i spânzuraţi…
                        Şi câinilor mâncare-i daţi
                        Şi-i jupuiţi de vii pe stradă!
 
                        Ei cred ce spun! Dar vreau să dau
                        De ei societăţii seamă!
                        Tot rău-i stânjenit de teamă,
                        Şi team-aceşti nemernici n-au!
                        Când n-are zei această gloată,
                        Ce crime poate face ea!
                        Şi când pedeapsa cea mai grea
                        E pentru ei nimica toată!”
