                        Şi era ploaie cu senin
                        Senin cu ploaie,
                        Salcâmii ramurile-nclin
                        Şi le îndoaie.
 
                        Acuma toţi ei înfloresc
                        De primăvară
                        Ş-un dulce miros răspândesc
                        În dalba sară.
 
                        Un mândru soare scânteind
                        Pe bolta-albastră
                        El bate ploaia şiroind
                        Pe-a ta fereastră.
 
                        Şi-n haină albă tu apari
                        Cu pasuri line
                        Şi numai ochii tăi cei mari
                        Privesc la mine.
 
                        Atât de dulce şi de plin
                        C-aşa văpaie
                        Ah, era ploaie cu senin
                        Senin cu ploaie.
