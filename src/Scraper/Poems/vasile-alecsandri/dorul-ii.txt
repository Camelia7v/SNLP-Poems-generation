                        Frunză verde mărăcine,
                        Nimic se prinde de mine!
                        De când dorul m-a lovit
                        Minţile mi-au rătăcit;
                        De când dorul m-a cuprins,
                        Sufletul mi s-a aprins!
                        Sui în deal, cobor în vale
                        Şi-mi pierd ziua tot pe cale;
                        Valea sui, dealul cobor,
                        Îmi trec viaţa tot cu dor.
                        Puiculiţă, floare-n gură!
                        Când te văd în bătătură
                        Îmi uit plugu-n arătură
                        Sapa înfiptă-n curătură,
                        Şi las boii ca să pască,
                        Plugul să se ruginească
                        Şi sapa să putrezească.
                        Alei! puico, dac-ai vrea,
                        Patru pluguri aş dura,
                        Ţara-ntreagă aş ara.
                        Graiul dulce de muiere
                        Varsă-n suflet mângâiere
                        Şi dă omului putere
                        Ca să facă tot pe vrere.
                        Dar nu vrei, sărman de eu!
                        Şi eu mor de dorul tău!
 
