                        Hai nani, nani,
                        Lumina mamei…
 
                        Să-ţi cânt şi-n seara asta, lumina mea, să-ţi cânt…
                        Dar uite-ncep un cântec şi altu-mi vine-n minte,
                        Şi-acela, dragul mamei, e fără de cuvinte
                        Şi plânge-aşa cum plânge cumplitul ăst de vânt…
 
                        Hai nani, nani…
 
                        Să-ţi cânt, lumina mamei, şi iar încep şi iar
                        Cuvintele-şi pierd şirul, că vezi, în astă seară
                        I-atât de-amarnic cântul ce-l spune vântu-afară,
                        De parcă-ar plânge-ntregul săracilor amar…
 
                        Dar tu aştepţi un cântec – că tu ce ştii de vânt?!
                        Şi ce să ştii ce spune-n amarnica-i poveste?
                        O, tu nu poţi pricepe nimic din toate-aceste…
                        …Să-ţi cânt şi-n seara asta, lumina mea, să-ţi cânt…
 
                        Hai nani, nani,
                        Lumina mamei…
 
                        …Şi iar rămân de parcă nu mai găsesc cuvânt
                        Din tot ce-ţi spun alt-dată în cântecele mele,
                        Şi feţi-frumoşi, şi zâne, şi cer, şi flori, şi stele
                        Şi-au amuţit povestea de parcă nu mai sânt…
 
                        Hai nani, nani…
                        Adormi în caldu-ţi leagăn, lumina mea, şi taci –
                        Nu pot cânta şi încă nu eşti destul de mare,
                        Ca să-ţi pot spune basmul cel nesfârşit, în care
                        Se sting de frig şi foame copiii cei săraci…
