                        Scoboară degrabă ciobanul
                        La târlă cu oile lui.
                        E seară pe culme, şi nu-i:
                        Se întunecă-ncet Caraimanul
                        Cum nu-l mai văzui.
 
                        Stau neguri pe Jepi, pe Furnica,
                        Şi neguri pe Vârful-cu-Dor:
                        Se lasă din umedul nor
                        Tăcerea şi noaptea şi frica
                        Pe culmile lor.
 
                        S-a stins după muceda stâncă
                        Şi ultimul roşu de-apus.
                        Deodată, cu soarele dus,
                        O noapte cumplită şi-adâncă
                        Se varsă de sus.
 
                        Iar alta se urcă din vale
                        Cu spaima eternei tăceri
                        Ah, cum a fost ziua de ieri?
                        Grozave sunt, Noapte, ale tale
                        Tăcute puteri!
 
                        N-aude urechea, nu vede
                        Nici ochiul nimic. Şi de viu
                        Tu pari îngropat în sicriu
                        Şi sufletu-n tine se crede
                        Un pom în pustiu!
 
                        Aşa înaintea creării
                        A fost tohu-bohu, socot:
                        Plutea peste-adânc Sevaot,
                        Şi, neştiutor al mişcării,
                        Sta haosul tot.
 
                        Aici, în sălbatica noapte
                        Cunoşti ce e vecinic şi sfânt.
                        Ce soli ai vieţilor sânt
                        O rază şi câteva şoapte
                        Pierdute de vânt!
