M-aş aşeza cu capu-n pumni şi-aş plânge
Pentru destinul meu ursuz de cuc,
Că nu pot la sfârşit nimic să duc,
Aş plânge lacrimi, ca să curgă sânge.
 
Să mi se scurgă sângele din vine
În bălţile finalului de veac,
Să pară că vorbesc, dar eu să tac,
Să tac în gura mare despre tine.
 
Să tac iubirea mea adânc-bolnavă,
Să tac şi fulgerul că te-aş zdrobi,
Să tac ca încleştatul de gingii,
Să tac şi a revanşă, a gâlceavă.
 
M-aş plânge pân-la os şi pân-la nume
Prin ochi, ca lacrimă să ies din lume.
