                        Ce gândeşti, o! Margarită,
                        Când de visuri eşti răpită
                        Într-al nopţii miez senin,
                        Când din luna zâmbitoare
                        Vine-o rază călătoare
                        De se joacă pe-al tău sân?
 
                        Nu crezi tu, o! Margarită,
                        C-acea rază fericită
                        Este gingaşul meu dor,
                        Ce-i trimis din depărtare
                        Să-ţi aducă-o sărutare
                        De la bietul călător?
 
                        Ş-atunci, dulce Margarită,
                        Nu te simţi duios uimită
                        L-ale razei dezmierdări?
                        Şi cu-o şoaptă de iubire
                        Nu trimiţi a ta gândire
                        Să mă caute pe mări?
 
                        Mult frumoasă Margarită!
                        Barca mea e rătăcită
                        Pe al mării val turbat.
                        Glas de moarte-n aer trece,
                        Şi de-al morţii fior rece
                        Sufletu-mi e tulburat!
 
                        O! duioasă Margarită,
                        Dă-mi o lacrimă iubită
                        În acest minut amar,
                        Dorul meu în cer s-o suie
                        Şi, ferice, s-o depuie
                        Pe al Domnului altar!
 
