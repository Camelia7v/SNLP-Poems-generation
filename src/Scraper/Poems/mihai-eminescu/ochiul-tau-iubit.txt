                        Ochiul tău iubit,
                        Plin de mângâieri,
                        Dulce mi-ai lucit
                        Până ieri.
 
                        Oare te pierdui
                        Pe acest pământ,
                        Fără ca să-mi spui
                        Un cuvânt?
 
                        Oare te înduri,
                        Tu, ca să mă laşi,
                        Geniu de păduri
                        Drăgălaş?
 
                        Luna în zădar
                        Bate în fereşti,
                        Şi mă-ntreabă iar
                        Unde eşti?
 
                        Ar luci pe zid
                        Până ce te culci,
                        Până ţi se-nchid
                        Ochii dulci.
 
                        Şi ar tremura
                        Tainic în frunziş
                        Şi te-ar săruta
                        Pe furiş.
 
                        Dar ea zi cu zi
                        E în orice loc
                        Şi te va găsi
                        Cu noroc.
 
                        Eu nu pot să plec
                        Peste nori şi vânt,
                        Şi să te petrec
                        De-unde sunt.
 
                        Cum nu sunt ca ea,
                        Ca să mă strecor,
                        Drept oglinda ta
                        Să cobor!
 
                        Chipul tău frumos
                        Să-l privesc întreg,
                        Cu atât folos
                        Să m-aleg.
 
                        Să apar ca-n vis
                        Acelei vederi
                        Care mi-au surâs
                        Până ieri.
