                        Frunză verde baraboi,
                        Mă-ntâlnii cu un ciocoi:
                        „Bună cale, măi române”
                        „Mulţumim, ciocoi de câine”
                        „Măi mojice, tu eşti beat”
                        „Latră, ciocoi gulerat,
                        Că eu astăzi n-am mâncat”
                        „Măi mojice, mojic rău,
                        Las’ că mi te-oi drege eu
                        Când a veni birul greu”.
                        „Alelei! pui de ciocoi!
                        De te-aş prinde la zăvoi,
                        Să-ţi dau măciuci, să te moi,
                        De piele să te despoi.
                        Ca să-mbrac cu pielea ta
                        Pistoalele şi flinta,
                        Vântul să nu le pălească,
                        Ploi să nu le ruginească,
                        Ochiul să nu le zărească”.
 
