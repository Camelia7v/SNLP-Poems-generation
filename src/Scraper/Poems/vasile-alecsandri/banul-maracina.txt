                        I
 
                        Sus la munte, ninge, plouă,
                        La Craiova pică rouă
                        Din ai nopţii ochi cereşti
                        Şi din ochii omeneşti
 
                        Dar ce plâng românii oare?
                        Sufletul de ce îi doare?
                        Plâng un mândru frăţior
                        Dezlipit din sânul lor.
 
                        Banul tânăr Mărăcină,
                        Cărui Oltul se închină,
                        De pe malu-i a plecat
                        Pe-un fugar neîncălecat.
                        A plecat în lungă cale
                        Cu ceata slugilor sale
                        Şi cu cinzeci de voinici,
                        Adunaţi toţi de pe-aici.
 
                        Ei păşesc peste hotare,
                        Trec prin satele maghiare,
                        Prin oraşele nemţeşti,
                        Prin ţări lungi împărăteşti,
                        Şi, în dragostea moşiei,
                        Duc Vulturul României
                        Care-n aur lucitor
                        E cusut pe steagul lor.
 
                        Tot pe-a Dunării verzi maluri,
                        Unde umbra-i joacă-n valuri
                        Merge mândrul craiovean
                        Câte zile-s într-un an,
                        Şi feciorii mi-l urmează,
                        Şi fugarii lor nechează,
                        Şi străinii ce-ntâlnesc
                        Stau în cale de-i privesc.
 
                        Pasă ceata călătoare
                        Când pe noapte, când pe soare.
                        Lung e drumul, lung şi greu!
                        Unde merg aşa mereu?
                        Ei se duc la vitejie,
                        Căci au tainica solie
                        De-a sădi în viitor
                        Libertatea ţării lor.
 
                        II
 
                        Colo-n ţărmuri depărtate,
                        În a Franţei cetate,
                        Vechiul Luvru e deschis
                        Poporimii din Paris,
                        Care-aleargă să privească
                        Armia cavalerească
                        Ce din zori s-a adunat
                        Lâng-al regelui palat.
 
                        Sala tronului e plină
                        De o magică lumină
                        Ce se varsă din senin
                        Pe frumoase flori de crin,
                        Şi pe dame strălucite,
                        Tot în aur învelite,
                        Şi pe nobili mult vestiţi,
                        Tot cu fer acoperiţi.
 
                        Filip regele s-arată
                        Cu-a sa frunte-ncoronată
                        Şi le zice: „Nobili fraţi!
                        Scoateţi spada şi juraţi,
                        Din a noastră dulce ţară
                        Duşmanul străin să piară!”
                        Mii de glasuri strig: „Jurăm
                        Franţa s-o eliberăm!”
 
                        Iată că în sala mare
                        Un străin deodată pare,
                        Tânăr, mândru, nalt, frumos,
                        La ochire luminos.
                        El spre tron măreţ păşeşte,
                        Lângă rege se opreşte
                        Şi din gură zice-aşa:
                        „Să trăieşti, măria-ta!”
 
                        Toţi s-apropie în grabă.
                        „Ce voieşti?” regele-ntreabă.
                        „Sunt român de la Carpaţi
                        Ş-aduc cincizeci de bărbaţi
                        Ce sunt gata ca şi mine
                        De-a muri toţi pentru tine,
                        Apărând cu braţul lor
                        Franţa ş-al ei onor!
 
                        Ţara mea cu blânde şoapte
                        Mi-a zis tainic într-o noapte:
                        ‘Mergi, copile, înarmat,
                        La Apusul depărtat.
                        Mergi de varsă al tău sânge
                        Pentru Franţa ce plânge,
                        Căci şi ea pe viitor
                        Mi-a veni în ajutor.'”
 
                        Uimit regele-atunci zice:
                        „Bun sosit la noi, voinice!
                        Spune nouă, cine eşti?
                        În Carpaţi cum te numeşti?”
 
                        „Eu sunt banul Mărăcină,
                        Cărui Oltul se închină.”
                        „Ţine spada mea în dar,
                        Brav marcheze de Ronsar!”
 
