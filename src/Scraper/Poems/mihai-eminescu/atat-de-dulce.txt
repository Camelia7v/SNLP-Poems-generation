                        Atât de dulce eşti, nebuno,
                        Că le eşti dragă tuturor,
                        Cunosc femei ce după ochii
                        Şi după zâmbetul tău mor.
 
                        Femei frumoase şi copile
                        Te-ar îndrăgi, te-ar săruta.
                        Tu ai iubirea tuturora –
                        Şi numai eu iubirea ta.
 
                        Un farmec blând de fericire
                        Tu răspândeşti oriunde-i sta –
                        Eşti fericirea tuturora
                        Şi eu sunt fericirea ta.
 
                        De râzi, se desprimăvărează,
                        Învie totul unde-i sta,
                        Căci tu eşti viaţa tuturora
                        Şi numai eu viaţa ta.
 
                        De dragul tău şi flori şi oameni
                        Şi stele să trăiască vor.
                        Pe mine mă iubeşti tu numai
                        Şi numai eu doresc să mor.
