                        Dragă-i este Irinuţei,
                        Casa mic-a bunicuţei.
                        Are şi Irina casă –
                        Nouă, mare, luminoasă.
 
                        Însă Irinucă-i pare
                        C-a bunică-i mult mai mare,
                        Fiindcă-n ea încap deodată,
                        Picii toţi de lângă poartă.
 
                        Maică-sa o pedepseşte,
                        Când fetiţa îndrăzneşte
                        Să adune-n casa nouă,
                        Copilaşi vreo zece, nouă.
 
                        – Mămicuţo, te rugăm,
                        Doar un pic ne mai jucăm
                        Grămăjoară, împreună,
                        Pe covorul cel de lână.
 
                        Pe covorul cel pufos
                        Care stă întins pe jos…
                        Maică-sa nu vrea s-audă,
                        E mereu la toate surdă.
 
                        Şi-atunci buna bunicuţă,
                        Ia micuţii de mânuţă
                        Şi îi duce-n casa ei.
                        La căsuţa cu doi tei.
 
                        Dragă-i este Irinuţei
                        Casa mic-a bunicuţei,
                        Fiindc-aici încap deodată,
                        Picii toţi de lângă poartă
 
                        Şi nu are covoraş,
                        Chiar atât de buclucaş.
