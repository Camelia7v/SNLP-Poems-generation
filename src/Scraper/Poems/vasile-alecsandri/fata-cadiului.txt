                        La grădină, la cerdac
                        Lui Hagi Baba-Novac
                        Care poartă comănac,
                        Lungă masă e întinsă
                        Şi de oaspeţi mulţi cuprinsă.
                        Dar la masă cine şede?
                        Pe-mprejur cine se vede?
                        Şede bătrânul Novac
                        Ce trăieşte-acum de-un veac,
                        Cu cincizeci de finişori,
                        Tinerei, mândri bujori,
                        Şi cincizeci de finişoare,
                        Tinerele garofioare.
                        Toţi cu bine petreceau,
                        Pe Novac îl fericeau,
                        Numai tânărul Ioviţă,
                        Copilaş de Novăciţă,
                        Nici nu bea, nici nu mânca:
                        De la inimă ofta.
                        „Nepoţele hăi, Ioviţă,
                        Copilaş de Novăciţă,
                        Şoimuleţ, pui de român
                        Ce nu ştie de stăpân!
                        Nici nu bei, nici nu mănânci.
                        Ce stai pe gânduri adânci?”
                        „Eu pe gânduri am căzut
                        De când, moşule, am văzut
                        Pe fata cadiului
                        Din satul Odriului.”
                        „Fecioraş pui de român
                        Ce nu ştie de stăpân!
                        Dacă este mări, aşa,
                        Încetează de-a ofta
                        Şi te du în grajdul meu
                        De-ţi alege-un pui de zmeu
                        Din cincizeci de bahameţi,
                        Bahameţi cu perii creţi,
                        Şi-ţi fă singur izbânda
                        Ca să-ţi capeţi dobânda.”
                        Tinerelul se scula,
                        Lui Novac se închina,
                        Mâna dreaptă-i săruta
                        Şi la grajd se îndrepta.
                        Iar la grajd dacă mergea,
                        El un mânz îşi alegea,
                        Mânz de fugă sprintenel,
                        Ieşea-n vară pătrărel
                        Mânz ce fuge ca şolcanul
                        De nu-l prinde nici arcanul.
                        Pe el iute că sărea
                        Şi din fugă mi-l oprea
                        La o poartă de grădină,
                        De grădină cu flori plină
                        Unde stau cadânele
                        De se-ngân cu florile.
                        „Tu, fată-a cadiului
                        Din satul Odriului,
                        Ghelai, ghelai pân’ colea
                        Ca să-mi dai o floricea,
                        Şi mi-o dă cu mâna ta
                        Ca să-mi dreagă inima”.
                        Copila cadiului
                        Din satul Odriului
                        Rumeoară se făcea
                        Şi trei flori ea-şi alegea,
                        Şi trei flori ea culegea,
                        Ş-un fir de păr îşi smulgea
                        Şi cu firul le lega
                        Ş-apoi tainic ea le da
                        Unei roabe mândruliţă
                        Să le ducă la portiţă.
                        Voinicelul greu ofta,
                        Perişorul săruta
                        Şi din gură cuvânta:
                        „Tu, fată-a cadiului,
                        Surioara crinului!
                        Ghelai, ghelai pân colea
                        Ca să-mi dai o floricea,
                        Dar mi-o dă cu mâna ta,
                        Ca să-mi dreagă inima.”
                        Copila cadiului
                        Din satul Odriului
                        Bujorică se făcea
                        Ş-o garoafă culegea
                        O garoafă ca şi ea,
                        Apoi singură-o ducea
                        Celui mândru Novăcel,
                        Avere-ar parte de el!
                        Fecioraşul se pleca,
                        De mijloc o apuca,
                        La sânu-i o ridica
                        Şi la fugă se-arunca,
                        Şi din fugă-o dezmierda,
                        Mii de sărutări îi da.
                        Iar cea roabă medioară
                        Şi de minte cam uşoară
                        Spaimă singură-şi făcea
                        Şi-ntr-un suflet se ducea
                        La cadiu, la cafenea,
                        Unde beau turcii cafea.
                        „Sari, cadiule, nu sta,
                        C-au răpit pe fiica ta!”
                        Cadiul se-ngălbenea,
                        Cealmaua pe ochi punea,
                        Pe-o tătarcă-ncăleca
                        Şi la goană se lua,
                        Iapa câmpii apuca,
                        Urechiuşele-şi culca,
                        Urma mânzului călca,
                        Fugea mânzul nechezând,
                        Iapa fugea rânchezând,
                        Ş-aşa bine că fugea,
                        Mai că mai îl ajungea.
                        Dacă vedea şi vedea,
                        Fata mintea nu-şi pierdea,
                        Ea pe mânz că se pleca,
                        De ureche mi-l muşca,
                        Urechiuşa sângera,
                        Iar mânzul se oţerea
                        Şi sărea, sărea, sărea,
                        Ş-aşa bine că fugea,
                        Într-o clipă ajungea
                        În grădină, la cerdac,
                        La hagi Baba-Novac.
                        Cadiul încă sosea,
                        Iataganul îşi scotea,
                        Iar Novacul cel bătrân
                        Ce nu ştie de stăpân,
                        Îşi ridică genele,
                        Genele cu cârjele
                        Ca să-şi vadă oaspele:
                        „Stai, cuscre cadiule,
                        Să ne-ascultăm vorbele,
                        Că junii fac certele
                        Şi bătrânii pacele!”
 
