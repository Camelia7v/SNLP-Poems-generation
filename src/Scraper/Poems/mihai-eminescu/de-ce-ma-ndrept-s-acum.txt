                        De ce mă-ndrept ş-acum la tine iarăşi?
                        Căci fără de tine n-am de spus nimica…
                        Şi azi nu-mi pasă lumea ce-o să zică
                        De-acest poem, în contră-mi, spre ocară-şi.
 
                        De grija ei un fir de păr nu-mi pică…
                        Să ieie dar copiii mei în gheară-şi;
                        Părerea ta, iubit şi blond tovarăş,
                        De ea mă bucur şi de ea mi-e frică.
 
                        Amor şi moarte sunt în duşmănie:
                        Amic acestei des am căutat-o,
                        Ci-n drumul ei m-am dat, copilo, ţie…
 
                        Viaţa mea din nou ai câştigat-o
                        Şi orice road-a ei şi armonie
                        A ta-i cu drept: deci şi pe-aceasta iat-o!
