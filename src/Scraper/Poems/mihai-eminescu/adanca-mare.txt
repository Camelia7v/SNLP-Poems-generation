                        Adânca mare sub a lunii faţă,
                        Înseninată de-a ei blondă rază,
                        O lume întreagă-n fundul ei visează
                        Şi stele poartă pe oglinda-i creaţă.
 
                        Dar mâni – ea falnică, cumplit turbează
                        Şi mişcă lumea ei negru-măreaţă,
                        Pe-ale ei mii şi mii de nalte braţe
                        Ducând pieire – ţări înmormântează.
 
                        Azi un diluviu, mâne-o murmuire,
                        O armonie, care capăt n-are –
                        Astfel e-a ei întunecată fire.
 
                        Astfel e sufletu-n antica mare.
                        Ce-i pasă – ce simţiri o să ne-nspire –
                        Indiferentă, solitară – mare!
