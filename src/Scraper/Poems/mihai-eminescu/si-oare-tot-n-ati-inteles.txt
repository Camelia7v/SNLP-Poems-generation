                        Şi oare tot n-aţi înţeles
                        Cum nu mi-i lumea dragă,
                        Când cu nimic nu m-am ales
                        Din viaţa mea întreagă.
 
                        Când al meu suflet mistuit
                        De chin şi de părere
                        A fost un trist, necontenit
                        Prilej pentru durere.
 
                        Când fu menit ca pe pământ
                        Dorinţa să-l alunge
                        Dup-un noroc atât de sfânt
                        Cum nu se poate-ajunge.
 
                        E un miraj de necrezut
                        Pe-un orizon de stepe:
                        De al lui farmec străbătut
                        Eu tot nu-l pot pricepe.
 
                        El stăpâneşte amorţit
                        Pustiile uitării
                        Ca şi o stea din răsărit
                        Singurătatea mării.
 
                        Şi-l rog încet, îl rog pe veci
                        Ca să-mi asculte plânsul,
                        Când ale apei valuri reci
                        Călătoresc spre dânsul.
 
                        Atâtea blânde rugăminţi,
                        Atâtea calde şoapte,
                        Atâtea lacrimi fierbinţi
                        Vărsate zi şi noapte.
 
                        Le-am îndreptat despre apus
                        Durerea să-mi alunge,
                        Dar el se nalţă tot mai sus
                        Ca să nu-l pot ajunge.
 
                        Va fi în veci necunoscut,
                        Va fi în veci departe…
                        E steaua negrului trecut:
                        Iubirea fără de moarte,
 
                        Ce mărgineşte-n orizon
                        Şi ocean şi stepe
                        Ş-al cărui farmec monoton
                        Te-a învins fără a-l pricepe.
 
                        Căci a iubi fără să speri
                        De-a fi iubit vreodată:
                        E semnul vecinicei dureri
                        Ce cerul ţi-l arată.
