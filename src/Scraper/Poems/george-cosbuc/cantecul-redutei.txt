                        În redută numai lei;
                        Uite-i, mă, başbuzucii,
                        Eu de-aici le-aud papucii!
                        Dar mai mare peste ei
                        Cine-mi e? Vrun Strâmbă-Lemne?
                        Cică şi mai şi, pesemne,
                        Unul, Ciaca-Paca-Bei.
 
                        Câte cinci pe-un ban să-i vinzi,
                        Că sunt tot oşteni pe-alesul,
                        De viteji le saltă fesul,
                        Pitulaţi pe după grinzi.
                        Se-ntind, nene, de căldură
                        De le-ajung genunchii-n gură
                        Maşală, cu ei te prinzi?
 
                        Ce te uiţi tu, că sunt goi?
                        Aşa-i turcu-n vitejie,
                        Zvârle haina ca să fie
                        Sprinten-foc, când e-n război.
                        Dârdâie din dinţi, mă, vere
                        Lasă-i, mă, că-şi fac putere
                        Dinţilor, să muşte-n noi.
 
                        Şi-ntr-o zi – să vezi acu –
                        Dete Osman porunci să-i puie
                        Tălpilor la cizme cuie,
                        Şi-apoi, ce-o fi fost, ce nu,
                        Că sări pe băţ călare
                        Şi-alergând în fuga mare
                        Drept la Vadin s-abătu.
 
                        Strigă Osman: – „Păsat vă fac!
                        Încurcaţi pe-aicea treaba,
                        Şi-mi mâncaţi pilaf degeaba –
                        Vă tai ciorba, vă dezbrac!
                        Ahmet, Mahmet, cum te cheamă,
                        Tu cam tremuri, bag de seamă,
                        Sări, curând, că-ţi viu de hac!”
 
                        Turcii, toţi, gândeau: „Poftim!
                        Să dezbraci p-un gol ca napul
                        Cu ce-şi bate paşa capul!”
                        Şi-i strigară: Cioc selim!
                        Dar temându-se de vorba
                        Că Osman le taie ciorba,
                        Au mai zis: „Sărim, sărim!”
 
                        Şi-au sărit cei lei de turci
                        Care cum putea mai iute:
                        Vin românii spre redute,
                        Şi să stai să-i mai încurci?
                        Căpitanii-şi pierd şalvarii,
                        Fac mătănii ghinărarii,
                        Că-i la deal, şi-i greu să-l urci.
 
                        Noi strigam atunci din tun:
                        – „Ce fugiţi, ca-n groaza furcii?
                        Nu vă vin din urmă turcii!
                        Staţi, şi daţi-ne tutun.”
                        Ei de stat n-au stat nici unul
                        Dar ne-au azvârlit tutunul
                        C-aşa-i turcul, suflet bun…
 
                        Acest cântec îl făcui
                        Eu, căprarul Păvăloaie,
                        Stând de strajă noaptea-n ploaie,
                        Şi gândeam: „Tu râzi şi spui,
                        Şi tu n-ai cămaşă-n spate!
                        Las că prind pe Osman, măi frate,
                        Şi-am să-mbrac cămaşa lui!”
