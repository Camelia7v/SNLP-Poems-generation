                        Născute-abia izvoare stau de sfadă
                        Deprind copile oceanica lor limbă
                        Şi trec spărgându-şi albia lor strâmbă
                        Prin lunci mulţime şi prin stânci grămadă.
 
                        Din munte-aleargă şi la şes se plimbă
                        Colo-n cuibar de ape fug să cadă,
                        Colo cu şir de valuri fac paradă,
                        Aceleaşi sunt deşi mereu se schimbă.
 
                        Cu adâncimea apei s-adânceşte
                        Din glasul lor a sunetului scară
                        Devine tristă, rânduri-rânduri creşte.
 
                        Până ce urnindu-se în marea-amară
                        Un fluviu mândru ce-ostenit mugeşte
                        Trecutul glas cu totul şi-l uitară.
