                        Părinte, eu mă-nec din piept
                        Şi n-am puteri de vorbă multă;
                        Cât voi putea vorbi m-ascultă
                        Să-ţi spun în grabă tot şi drept.
                        Aş vrea să-ncep cu fapte bune,
                        Dar n-am făcut, ori le-am uitat
                        Şi raiu-n cap puţin mi-a stat.
                        Şi-am fost şi prost la numărat –
                        Şi n-am ce spune.
 
                        N-aveam nici vreme. Tata-i mort
                        Şi mama-i cu copii, sărmana.
                        Ei de la mine-aşteaptă hrană,
                        Şi grija numai eu le-o port
                        De-acum ei singuri să şi-o poarte!
                        Mi-e milă de durerea lor,
                        De ei mi-e jale, nu că mor.
                        Dar cum e scris Că sunt dator
                        Şi eu c-o moarte.
 
                        EU mă cunosc; sunt păcătos,
                        Că prea am dus-o în râs şi-n glume,
                        Prea drag mi-a fost să fiu în lume,
                        Şi-am prea iubit ce-a fost frumos!
                        Pe lângă vin, voinicii roată,
                        Şi chiote pe deal în zori,
                        Şi ziua luncile cu flori,
                        Şi hora noaptea-n şezători,
                        Şi viaţa toată!
 
                        Şi mi-a plăcut în jurul meu
                        Să văd flăcăi pe bătătură
                        Şi cobza cu isonu-n gură
                        Să-mi zornăie zorind mereu.
                        Să văd cum se cotesc şirete
                        Pe-ascuns nevestele, şi-aprins
                        Se simt de peste brâu cuprins
                        Trupşorul cel subţire-ncins
                        Al unei fete.
 
                        Păgân sunt parcă, nu creştin!
                        Bisericos n-am fost, părinte,
                        Dar rar, când mi-am adus aminte,
                        M-am dus şi eu ca să mă-nchin.
                        Eu am pe Dumnezeu în mine:
                        Mereu îl simt, şi-l văd mereu –
                        Gândesc aşa! Mai ştiu şi eu!
                        Dar, taică, las’ că Dumnezeu
                        Va şti mai bine.
 
                        N-am dat în viaţă nimănui
                        Prilej să-mi poarte duşmănie,
                        Eu n-am putut să ţin mânie
                        Că n-am avut, părinte, cui,
                        Măcar mi-au tot făcut-o unii!
                        Şi n-am fost slab şi nici fricos:
                        Pe opt ţi-i dau grămadă jos –
                        Dar m-am ferit să-mi fac ponos
                        Cu toţi nebunii.
 
                        O dată numai… P-un flăcău
                        L-am dat de ziduri, pentr-o fată
                        A doua zi a prins deodată
                        La plug în deal să-mi pară rău,
                        Şi nici la boi n-am dat mâncare
                        Şi-n brazdă plugul l-am lăsat
                        Şi ca nebun am alergat
                        Pe dealuri, pe flăcău să-l cat
                        Să-i cer iertare.
 
                        Şi nu mai ştiu… atâta-i tot,
                        Ba, taică, stai! E cu vecinul.
                        Pe palme m-alinta creştinul
                        Şi drag m-avea ca pe-un nepot…
                        Şi eu i-am sărutat nevasta!
                        EI moş, ea o copilă-abia.
                        Mi-a fost şi milă, cum plângea,
                        Şi, Doamne, ochi frumoşi ce-avea –
                        Păcat e asta?
 
                        Dac-am uitat ceva să spui,
                        Mi-e martur Dumnezeu, părinte,
                        C-am spus ce mi-a venit în minte
                        Şi-oi spune tot, în faţa Lui!
                        Şi-acum canon… îl ştiu anume!
                        A fost aşa, şi n-aş cârti:
                        Canon e că nu pot trăi!
                        Şi-ntr-altă lume n-o mai fi
                        Ca pe-astă lume.
