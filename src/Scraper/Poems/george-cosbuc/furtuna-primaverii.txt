                        Precum aduce-n sârg cu sine
                        Spre ţara de unde-a fost gonit
                        Un rege-n furie-oştiri străine,
                        Aşa vedeam un vânt grăbit
                        Cu norii după el cum vine.
 
                        Urlând le cârmuia cărarea
                        Purtându-i în năvală orbi,
                        Părea că varsă-ndepărtarea
                        Şi mii de lupi şi mii de corbi
                        De-a valma să-nspăimânte zarea.
 
                        Silit-au codri mari să mugă
                        Şi-n turn, de unde-i supăra
                        Al clopotelor cânt de rugă,
                        Trăsniră, şi-un potop era
                        Urgia ce-au făcut-o în fugă.
 
                        Cu ei o noapte-nfricoşată
                        Ca iadul peste văi trecu:
                        Dar însăşi parcă înspăimântată
                        De-atâta spaimă ce făcu,
                        De-abia veni, pierind deodată.
 
                        S-a dus cum a venit. Departe
                        Spre-adâncul orizont s-a dus
                        Şi spaime-acum pe-acolo împarte.
                        Şi iar s-a luminat pe sus
                        Şi râde soarele lui marte!
