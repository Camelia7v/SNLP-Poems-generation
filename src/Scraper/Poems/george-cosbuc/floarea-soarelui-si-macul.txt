                        Se-ntrebau, vorbind odată
                        Două flori pe şes:
                        – „Vecinic stai îngândurată,
                        Roşie şi mândră floare!
                        ce-ai pe suflet de te doare,
                        Şi suspini ades?”
 
                        – „Stau aşa! Mi-e dus şi gândul
                        Şi mi-e somn mereu.
                        Dar tu capul tău plecându-l,
                        Pentru ce eşti tot trudită?”
                        – „Cum n-aş fi, căci nedormită
                        Sunt în veci şi eu
 
                        Când amurgu-n văi se-ngână,
                        Vine din apus
                        Un flăcău; mă ia de mână,
                        Dă din cap şi semn îmi face,
                        Tac şi eu că şi el tace
                        Şi zburăm în sus.
 
                        Peste mări, eu nu ştiu unde,
                        Peste munţi cu flori.
                        Nu-l întreb, că nu-mi răspunde,
                        Şi zburând prin lume moartă,
                        El mă lasă-n rai la poartă
                        Strajă până-n zori!”
 
                        Tristă zise cealaltă:
                        – „Lungă cale ai!
                        Floare galbenă şi naltă
                        Şi cu-aşa de mândru nume.
                        Ce vezi tu pe ceea-lume,
                        Strajă până stai?”
 
                        – „Ce să văd! Deschide cerul
                        Mândrele lui porţi,
                        Şi-mpăratul vine, Lerul,
                        Iar cu el, în haină albă,
                        Vin purtând cununi de nalbă
                        Suflete de morţi.
 
                        Şi e cald şi e lumină,
                        Şi-ori pe unde treci,
                        Valea de copii e plină,
                        Prinşi de mâni îşi joacă jocul,
                        Iar de cântec plin e locul,
                        Plin de flori în veci.
 
                        Dar de ce suspini tu oare?”
                        Zise ea apoi
                        Către cealaltă floare.
                        – „Şi de ce m-asculţi mirată?”
                        A răspuns, pornind deodată,
                        Cea cu roşii foi:
 
                        – „Ah, suspin că tot ca tine
                        Strajă stau şi eu!
                        Din apus un tânăr vine
                        Tot aşa, când amurgeşte;
                        Nu-i vorbesc, că nu-mi vorbeşte,
                        Şi zburăm mereu.
 
                        Şi mi-e ciudă cum se poate
                        Nopţile s-alerg.
                        Uite, ziua, ştiu de toate;
                        Seara însă plec uitucă:
                        Nu ştiu unde-o să mă ducă.
                        Ştiu numai că merg.
 
                        Stau la poartă-ntunecată
                        Şi-ntr-un loc cumplit:
                        Nu văd soare niciodată,
                        Numai neguri şi furtună,
                        Şi prin nori un colţ de lună
                        Mort şi-ngălbenit.
 
                        Şi vin suflete-amărâte;
                        Ochii lor, izvor:
                        Udă haine mohorâte,
                        Udă pietrele pe cale,
                        Şi pornesc ca râu la vale
                        Lacrimile lor.
 
                        Ah, şi-n chinul lor cel mare
                        Ei, pe piept, icnind,
                        Pumnii-i strâng aşa de tare
                        Că-şi pătrund prin carne pieptul
                        Şi sub coaste ei de-a dreptul
                        Inima şi-o prind.”
 
                        – „Amândou-avem o soartă”,
                        Suspinând vorbi
                        Floarea care-n pururi poartă
                        Ochii dornici după soare:
                        – „Dar voinicul tânăr oare
                        Cine poate fi?
 
                        Din apus mereu săracul,
                        Vine blând şi bun.”
                        – „Nu-l cunosc”, răspunse macul.
                        Dar pe când vorbeau cuvântul,
                        Se opri-ntre sălcii vântul
                        Şi-asculta ce-şi spun.
 
                        A zâmbit şi-apoi cu jale
                        Şuierând s-a dus
                        Trist pe lângă râu la vale.
                        O să vie dânsul iară
                        Pe la flori în fapt de seară,
                        Singur, din apus!
