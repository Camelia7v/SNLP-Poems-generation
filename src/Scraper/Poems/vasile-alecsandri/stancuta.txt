                        La bordei cu crucea naltă,
                        La Stăncuţa sprâncenată
                        Joacă hora încheiată,
                        Curge lumea fermecată.
                        Vinu-i bun, ocaua mare,
                        Beau voinicii pe secare,
                        Nu se-ndură să se ducă,
                        Noaptea la dânsa-i apucă.
                        Cine trece, se opreşte,
                        Cât o vede, nebuneşte,
                        Bea vin, punga-şi cheltuieşte
                        Şi zău că nu se căieşte.
                        Cine vine-n patru boi
                        Se-ntoarnă numai cu doi;
                        Cine vine de călare,
                        Pleacă cu şaua-n spinare,
                        Iar pe jos oricine vine
                        Îşi bea tot de lângă sine
                        Şi se duce gol cu bine.
 
