                        În van oglinzi frumoase şi florile-împlu sala
                        C-un aer plin de miros, molatec, de argint
                        În sufletu-unui tânăr e noapte şi răceală
                        Lumini până în gându-i cel negru nu se-ntind.
 
                        În van tineri d-o vârstă ciocnesc vesel păhare
                        Şi l-ale lor petreceri pre dânsul îl invit
                        Ei nu vor să-nţeleagă zâmbirile-i amare.
                        Dup-o perdea s-ascunde în versuri adâncit.
 
                        Unde petrece-n gându-i?… în valea lui natală
                        În codrii plini de umbră, pin râpe ce s-afund
                        Unde izvoarele-albe murmure dulci exală
                        Şi scapăr argintoase lovindu-se de prund.
 
                        Ar vrea ca să revadă colibele de paie
                        Dormind cuiburi de vultur pe stânci, ce se prăval
                        Când luna printre nouri, regina cea bălaie,
                        Se ridica pin codrii din fruntea unui deal –
 
                        Să aib-ar vrea colibă de trestii mititică
                        În ea un pat de scânduri, muşchi verde drept covor
                        Din pragu-i să se uite la munte cum s-ardică
                        Cu fruntea lui cea stearpă vârându-se în nori.
 
                        Ar vrea să rătăcească câmpii înfloritoare
                        Unde ale lui zile din raze le-a ţesut.
                        Unde-nvăţa din râuri murmurul de-ncântare
                        Şi pricepea din codri misterul lor tăcut.
 
                        O babă, ce atâtea poveşti, pe câte fuse
                        De lână ce torsese, ştia – l-a învăţat
                        Să tâlcuiască graiul ş-a păsărilor spuse
                        Şi murmura cuminte a râului curat.
 
                        În curgerea de ape, pe-a frunzelor sunare
                        În dulcile-nmiitul al păsărilor grai
                        În murmurul de viespii, ce-n mii de chilioare
                        Îşi zidesc monastire de ceară pentru trai.
 
                        De spânzură pin ramuri de sălcii argintoase
                        O-mpărăţie-ntreagă-ntr-un cuib legănător –
                        A firii dulce limbă, de el era-nţeleasă
                        Şi îl umplea de cântec, cum îl umplea de dor.
 
                        Visa copilul… Fruntea-i de-o stâncă rezemată
                        Privea uimit în râul ce spumega amar
                        Şi azvârlea vreo piatră în apa-nvolburată
                        Râdea, cânta degeaba – plângea chiar în zădar.
 
                        Vedea în zarea văii nuci mari cu frunza lată
                        Ş-o lume de flori albe pe şiruri de cireşi
                        Şi iarba de pe pajişti e moale-amestecată
                        Cu flori galbene ş-albe, p-ici colo de măcieşi.
 
                        Pelinii suri c-argintul cu dulcile miroase
                        Împlu adormitoare tot aerul cel cald
                        Vişini-s cu crengi grele de boabe-ntunecoase
                        Lanul călătoreşte cu valuri de smarald.
 
                        A ierburilor spice stau sure-verzi în soare,
                        Crescute-ajung la brâul unei copile. Lin
                        Pin iarba mare trece, ş-aminte luătoare
                        Pliveşte flori de aur şi fire de pelin.
 
                        Cunună-şi împleteşte şi-o-ncaieră sălbatec
                        În pletele umflate, în părul încâlcit
                        Şi ochi-i râd în capu-i, şi faţa-i jăratec –
                        A lanurilor zână cu chip frumos, răstit.
 
                        Ş-apoi în codru trece şi cântă doina dragă
                        Sălbatec este glasu-i, răstit, copilăros,
                        El sună-n codrul verde, în lumea lui întreagă
                        Albele ei picioare îndoaie flori pe jos.
 
                        Ah! de aş fi – ea strigă – o pasăre măiastră
                        Cu penele de aur, ca păsările-n rai
                        La sânta Joi m-aş duce ş-aş bate în fereastră
                        Cu ciocul – şi i-aş zice cu rugătorul grai
 
                        Să-mi dea un măr, în care închis să fie-o lume
                        Palat de-argint în lunci şi-n codrii înfundat
                        Ş-un făt-frumos de mire, înalt cu dulce nume
                        Din sânge şi din lapte – ficior de împărat.
 
                        Ea cântă şi pocneşte în crengi c-o vargă lungă –
                        O ploaie de flori albe se scutură pe ea
                        Un flutur roş şi vânăt se-nalţă, ea-l alungă
                        De pasu-i crengi se-ndoaie şi glasu-i răsuna…
 
                        Apoi şi-aduse aminte – era o zi frumoasă,
                        El s-a trezit în luncă sub ochii ei de foc,
                        Ea păru-şi dă-ntr-o parte din faţa ruşinoasă
                        Îşi pleca ochii timizi, şi el a stat pe loc.
 
                        Ce s-a-ntâmplat de-atuncea nu vrea să ţie minte.
                        Destul că nu mai este – şi chipul ei cel blând,
                        Surâsul ei cel timid şi ochiul ei cuminte
                        Sunt duse fără urmă de pe acest pământ.
 
                        S-a stins. De-aceea însă el ar vrea înc-odată
                        Să vadă lunca verde, valea pierdută-n flori
                        Unde ades de braţu-i în noaptea înstelată
                        Şedea pe stânca stearpă spunându-i ghicitori.
 
                        Da, ghicitori… enigme. Ah! ce ştia pe-atunce
                        De-a vieţii grea enigmă, de anii furtunoşi?
                        În lacu-adânc şi neted din mijlocu-unei lunce
                        El vedea zâne albe cu părul de-aur roş.
 
                        Şi trestia cea naltă de vuia-n vânt mai tare
                        El asculta la glasu-i ca nişte basme dulci
                        Când raţele sălbatice încreţeau apa clară
                        Scăldându-se prin papuri cu ciucalăi de fulgi.
 
                        …………………………………………………
 
                        Trecură ani. E noapte. în camera bogată
                        Pe-un pat alb ca zăpada un înger sta măreţ
                        O candelă de aur c-un punct de foc arată
                        Pin luminoasa umbră tablouri pe păreţi.
 
                        Culcată jumătate copila cu tristeţe
                        Surâde. Plete lunge şi blonde-cenuşii
                        Cad moale pe-albe perne. Iar buzele ei creţe
                        Surâd… trădând dinţi arginţii
 
                        Ochi suri şi mari iar faţa-i de-acea albeaţă sură
                        Umedă ca suprafaţa unui mărgăritar…
                        Pe braţe de zăpadă, pe sâni-i albi se fură
                        Câte o rază slabă din punctul cel avar.
 
                        Picioarele ei mice ating covorul moale
                        Chinuind papucei de-atlas cari stau jos…
                        L-a patului ei mărgini, cu fruntea n-a ei poale
                        E în genunche dânsul… Amar şi-ntunecos.
 
                        Sub umeri-unei-feţe, ca marmura de pală
                        Sunt umbrele-ntristării vinete şi adânci,
                        În ochii mari şi negri profunda-le-ndoială
                        Abia pot s-o ascundă sub genele lor lungi.
 
                        Şi mâna-i tremurândă boţeşte involuntară
                        Gazu-argintos din haina, din creţi ce se deşir
                        În jurul gurii sale e o trăsură-amară
                        Şi o zâmbire crudă pe buzele-i subţiri.
 
                        Nu te iubesc? zici crudo – ce zici îţi pare-o şagă…
                        Nu te iubesc atâta cât ştiu ca să iubesc,
                        Să răscolesc cu braţul oceanele ce-aleargă,
                        Să storc avar din ele amărăciunea-ntreagă
                        Şi într-o picătură s-o beau… să nebunesc?
 
                        O vrei?… Spre-a crea unul din visurile tale
                        Aş trebui să fiu eu de trei ori Dumnezeu,
                        Aş trebui să turbur a firii lungă cale,
                        Şi-n clipa mea – ce secole ai veciniciei sale
                        Abia putur-a face, aceea să fac eu.
 
                        Nisipul din pustie pot să-l arunc c-o mână
                        În cer – şi dânsul negru deşert să fie iar?
                        Ca sus pământ să fie întins fără lumină
                        Şi negru fără stele, ca globu-ne de tină
                        Şi ale lui întinderi, cu gându-mi să le ar.
 
                        Iar jos să cobor mândra a cerului grădină
                        Cu sori nălţaţi pe lujeri, cu luni-n crengi verzi
                        Iar tu să treci, un înger… încinsă cu lumină
                        Şi în a ta privire eu minţile să-mi pierz.
 
                        Putere-aş eu cu gându-mi s-ardic insule-n floare
                        A căror stânci să cânte plecându-se pe val
                        Din vânturi să fac nimfe cu sufletele clare
                        Ce-n aer legănate, albastre şi uşoare
                        Să treacă zâmbitoare cu arfe de cristal.
 
                        Şi tu când apărea-vei ziua să pară noapte
                        Astfel de strălucită să fie faţa ta
                        Încet numai pâraie să se uimească-n şoapte
                        Din crengi de arbori mândri să cadă rodii coapte
                        Şi pasul tău să calce pe un covor de nea,
 
                        Şi orice dulce idee ar trece-n fruntea-ţi albă
                        Aievea să se facă cu ochii chiar văzând
                        De ai dori de stele albastre tu o salbă
                        A dimineţii stele sub mâna ta cea albă
                        Să se înşire tainic şi ziua înviorând.
 
                        De ai dori în gându-ţi tu un palat de gheaţă…
                        Să se coboare Nordul cu munţi-i plutitori
                        Şi vânturi uriaşe cu lungile lor braţe
                        Să suie stânci pe stânci… ş-un munte să înhaţe
                        Cu codri-i să-l aşeze drept cupolă din nori.
 
                        De-ai vrea ca mări să sece, pustii să inundeze
                        Oceane să devie lungi şi-nstelate văi
                        Cu şir de stânci, cu codri, cu înflorite lese
                        Dumbrave şi grădini cu poamele alese
                        Şi-n locuri tăinuite cu calde şi dulci băi.
 
                        Şi de-ai muri, iubito, căci contra morţii n-are
                        Nici Dumnezeu putere… atuncea cu amar
                        Aş stinge c-o gândire sistemele solare
                        Aş grămădi din ele o piramidă mare
                        Puind în ea a vieţi-mi frumos mărgăritar:
 
                        Figura ta de marmur -. Şi-n noaptea cea pustie
                        În caos fără stele, în vecinicul nimic
                        M-aş arunca în doliu să cad o vecinicie
                        În viaţa mea sfărmată de-o lungă nebunie
                        Etern, etern cu doru-mi deşertul să-l despic.
 
                        Şi dacă vreodată lumea dezlănţuită
                        Ar reintra în viaţă şi-n vechile ei legi
                        Fiinţele ei nouă cu mintea lor uimită
                        Cometul urmărească în calea lui greşită
                        Neliniştind în zboru-i evii vecii-ntregi.
 
                        Ş-acel comet puternic cu coama lui zburlită,
                        Ce exilat din ceruri e prin blestemul său
                        Etern-anomalie în lumea liniştită
                        Zburând cu-a lui durere, adâncă-neghicită
                        Acela să fiu eu!
 
                        Nu-i asta… zise dânsa – nu mă-nţelegi, iubite.
                        Prin pletele lui negre ea-şi strecură adânc
                        Mânuţele-i de ceară – Sunt taine neghicite
                        Ce nu le pot pricepe, deşi le simt – şi plâng!
 
                        Nu este-aşa că-n ochi-ţi trăieşte o veche vină
                        Că e-o durere veche în vorbele-ţi ce-ascult?
                        În inima-ţi e-o parte cu totului străină,
                        Este ceva în tine – ce-i mort demult, demult
