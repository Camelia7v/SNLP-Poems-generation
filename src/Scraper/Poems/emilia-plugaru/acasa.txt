                        V-aţi dus demult prin lume
                        Copii frumoşi, cuminţi,
                        Luând cu voi tristeţea
                        Şi dorul de părinţi.
 
                        Şi visul spre o lume
                        Mai blândă, mai frumoasă…
                        Vă întrebaţi întruna:
                        – Ce o mai fi pe-acasă?
 
                        Ce face oare mama?
                        Dar tata ce mai face?
                        Cum o mai fi prin ţară?
                        E linişte, e pace?
 
                        Acasă… ce frumos,
                        Ce minunat cuvânt.
                        Acasă-i un meleag,
                        Acasă-i un Pământ,
 
                        Cu rod de miere dulce,
                        Cu iz de primăvară.
                        E tot ce aţi zărit
                        Cândva întâia oară.
 
                        Acum, prea poate viaţa-i
                        Mai lină, mai cuminte,
                        Dar vatra mamei, caldă,
                        Mereu o ţineţi minte.
 
                        Căci nicăieri pe glob
                        Nu-i zarea mai albastră
                        Şi nici o altă glie
                        Nu este mai a voastră.
 
                        De-ar fi să ardă ţara
                        Voi toţi veţi fi soldaţi…
                        La bine şi la rău
                        Alăturea de fraţi.
 
                        Şi iar pe drum, pe drum…
                        Lăsând un cer senin,
                        O primăvară caldă
                        Cu păsări care vin…
 
                        Ah, Doamne, dorul, dorul
                        Ce mult vă mai apasă.
                        Orfană, rădăcina,
                        Se stinge-ncet… acasă…
