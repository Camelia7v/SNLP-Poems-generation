                        Oricare cap îngust un geniu pară-şi,
                        Cu versuri, goale de cuprins, să placă
                        Şi, cum doreşte, zgomot mare facă,
                        Cununi de lauri de la plebe ceară-şi.
 
                        Ci muza mea cu sine se împacă.
                        Eu am un singur, dar iubit tovarăş,
                        Şi lui închin a mele şiruri iarăşi,
                        Cântarea mea, de glorie săracă.
 
                        Când dulci-i ochi pe linii or s-alerge,
                        Va cumpăni în iambi turnata limbă:
                        Ici va mai pune, dincolo va şterge.
 
                        Atuncea ea în lumea mea se plimbă,
                        Cu-a gândurilor mele navă merge
                        Şi al ei suflet pe al meu şi-l schimbă.
