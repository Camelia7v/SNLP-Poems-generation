                        – Hai, copăcel,
                        Ia-ţi umbra şi pleacă,
                        Ia-ţi frunzele toate
                        Şi cuibul cu pui,
                        Ia-ţi umbra şi leagănul mic
                        De pe cracă
                        Şi du-te departe,
                        Şi du-te hai-hui!
 
                        Hai, du-te şi tu,
                        Umbreluţă de soare.
                        Pe mare există
                        O insulă mare,
                        Acolo te-aşteaptă
                        Un copil care are
                        Nevoie de tine,
                        Umbrelă de soare!
 
                        Hai, norule alb,
                        Ia-ţi puiul de ploaie
                        Şi du-te şi udă
                        O floare bălaie!
 
                        Hai, du-te şi tu,
                        Chioşc frumos cu sirop,
                        Porneşte la drum
                        Pe rotiţe, agale,
                        Ai grijă să nu treci
                        Şoseaua pe stop,
                        Ia-ţi umbra
                        Şi umbra paharelor tale!
                        Şi stânca dispare,
                        Şi-un flutur acuş,
 
                        Hai, du-te şi tu,
                        Minunat pescăruş!
                        Nisipul şi el se topeşte
                        În mare,
                        Şi marea albastră dispare,
                        Dispare…
 
                        Iar eu mă preschimb
                        În ciulin-mărăcin,
                        Uscat voi vedea
                        Pe Zgăibiţă la soare,
                        Şi umbra lui vrea
                        Să se plimbe puţin?
 
                        Şi umbra lui, iat-o,
                        Dispare.
                        E bine să ştie
                        Oricine visează
                        Pe lume să fie
                        Doar soare, doar rază,
 
                        Că umbra e bună,
                        Răcoarea mângâie,
                        Ne stă la picioare,
                        Ne stă la călcâie,
 
                        Că umbra se-aşează,
                        E bine să ştii,
                        În calea luminii
                        Fierbinţi şi pustii,
 
                        Nu poate să meargă
                        Decât dacă noi
                        În lumea cea largă
                        O ducem cu noi.
