                        Colo jos, pe lângă Tisă,
                        Merge mândra cam descinsă
                        Prin ierbuţa până-n brâu,
                        Şi ţine murgul de frâu,
                        Murg voinic şi pintenog
                        Care paşte busuioc.
                        Ea se primblă-n poieniţă
                        Şi tot zice din guriţă:
                        „Busuiocul l-aş privi,
                        Mă tem că m-oi zăbovi,
                        Dar l-oi smulge şi m-oi duce
                        Până dincolo de cruce,
                        La marginea codrului,
                        La stăpânul murgului,
                        Tot pe culmea din Muncel,
                        La haiducul voinicel.
                        Cine-a vrea ca să mă ieie
                        Meargă-acasă să mă ceie,
                        Meargă-acasă la părinţi
                        Cu inima lui în dinţi;
                        Iar pe când el mă va cere,
                        Tu, murguţule, în putere,
                        Du-mă iute ca un zmeu,
                        Du-mă la stăpânul tău”.
                        Mândra calul încăleca,
                        Spre Muncel vesel pleca,
                        Noapte-n drum o apuca.
                        Ea mergea, calea-şi pierdea
                        Şi-ntr-un râu adânc cădea,
                        Vai de mândra! vai de ea!
                        Sufletu-i zburând zicea:
                        „Sărmanul copilul meu!
                        Cum rămâne singurel,
                        Fără pic de mângâiere,
                        Fără mamă cu durere!”
 
