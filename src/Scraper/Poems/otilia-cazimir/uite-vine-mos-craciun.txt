                        Prin nămeţi, în fapt de seară,
                        A plecat către oraş
                        Moş Crăciun c-un iepuraş
                        Înhămat la sănioară.
 
                        Drumurile-s troienite,
                        Noaptea vine, gerul creşte…
                        Cu urechile ciulite
                        Iepuraşul se grăbeşte.
 
                        Uite-o casă colo-n vale,
                        Cu ferestre luminate.
                        Moşul s-a oprit din cale,
                        Cu toiagu-n poartă bate:
 
                        – Bună seara, bună seara!
                        Iaca, vin cu sănioara
                        Şi cu daruri proaspete.
                        Bucuroşi de oaspete?
 
                        – Bucuroşi, bucuroşi,
                        Strigă glasuri de copii.
                        Moşule, de unde vii?
                        – Iaca, vin din moşi-strămoşi,
                        Încărcat cu jucării!
 
                        Noapte rece şi albastră.
                        Ies copiii la fereastră,
                        Să se uite cum coboară,
                        Prin troianul uriaş,
                        Moş Crăciun c-un iepuraş
                        Înhămat la sănioară.
