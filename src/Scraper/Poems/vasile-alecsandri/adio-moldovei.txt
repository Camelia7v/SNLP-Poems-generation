                        Scumpă ţară şi frumoasă
                        O! Moldovă, ţara mea!
                        Cine pleacă şi te lasă
                        E pătruns de jale grea,
                        Căci, plutind în visuri line
                        Pe-al tău sân ca într-un rai,
                        Dulce-i viaţa de la tine
                        Ca o dulce zi din mai!
 
                        Eu te las, ţară iubită,
                        De-al tău cer mă depărtez
                        Dar cu inima cernită
                        Plâng amar, amar oftez!
                        Trist acum la despărţire
                        De fiori mă simt cuprins.
                        Ş-orice dragă nălucire
                        Pentru mine-acum s-au stins!
 
                        Cine ştie, cine ştie
                        Dacă-mpins de-al sorţii vânt,
                        M-oi întoarce-n veselie
                        Să sărut al tău pământ!
                        De-oi vedea încă vreodată
                        Munţii tăi răsunători
                        Ce cu-o frunte înălţată
                        Se pierd falnic printre nori;
 
                        Şi-ai tăi codri de verdeaţă,
                        Unde curg, şoptesc uşor
                        Reci izvoare ce dau viaţă,
                        Doine care zic de dor,
                        Ş-al tău cer care zâmbeşte
                        Sufletului românesc
                        Şi oricare mă iubeşte
                        Ş-ori pe care eu iubesc!
 
                        Iată ceasul de pornire!
                        Iată ceasul mult amar!
                        Veselie, fericire,
                        Eu le las pe-al tău hotar,
                        Ş-a mea inima iţi zice:
                        O! Moldovo ce jelesc,
                        Adio! rămâi ferice,
                        Ferice să te găsesc!
 
