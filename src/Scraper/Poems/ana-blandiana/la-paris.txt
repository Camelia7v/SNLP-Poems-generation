                        La Paris, la colţ de străzi,
                        Cireşele cresc în lăzi;
 
                        Strugurii afuzalii
                        Cresc de-a dreptul în cutii;
 
                        Piersicile, nici n-ai crede,
                        Cresc ascunse în şervete;
 
                        Şi-ascultaţi-mă pe mine,
                        Merele cresc în vitrine.
 
                        Prunele cresc pe cântar,
                        Pepenii în galantar,
 
                        Fragile, în mare grabă,
                        Cresc de-a gata din tarabă,
 
                        Şi alunele sadea
                        Cresc în bar, de sub tejghea.
 
                        Un plictis de zile mari:
                        Nici albine, nici bondari.
 
                        Dar, în schimb, nimic de zis,
                        Pe-orice stradă din Paris,
 
                        Orice câine, cât de mic,
                        Creşte-n coadă un covrig.
