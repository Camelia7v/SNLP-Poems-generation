(Colind nou)
Lui Gheorghe Buzatu
Năvăliseră cartuşe,
Lerui, florile negre,
Şi spuneau că mi-s mătuşe,
Lerui, florile negre!
Ne-au pus strajă la fereastră,
Lerui, florile negre,
Şi spuneau că-i sora noastră,
Lerui, florile negre!
Ne-au adus necurăţia,
Lerui, florile negre,
Dar ziceau că îi frăţia,
Lerui, florile negre!
Ne-aruncaseră în grotă,
Lerui, florile negre.
Dar ziceau că îi slobodă,
Lerui, florile negre!
Sârme mă tot înveliră,
Lerui, florile negre,
Mi le-aduseră ca liră,
Lerui, florile negre!
Ne pândiră Babe Cloanţe,
Lerui, florile negre,
Am mâncat carne de gloanţe,
Lerui, florile negre!
Băum apă numai tină,
Lerui, florile negre,
Ne-au scos Ţara din creştină,
Lerui, florile negre!
M-au spânzurat de cuvinte,
Lerui, florile negre,
Am murit în Trei Morminte,
Lerui, florile negre!
Ne uitară fraţi, tovarăşi,
Lerui, florile negre.
Înviat-am. Iar şi iarăşi!
Lerui, florile negre!
