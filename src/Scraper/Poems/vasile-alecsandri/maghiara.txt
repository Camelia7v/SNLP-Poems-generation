                        Cu ce jale, ce amar
                        Plâng doi ochi peste hotar!
                        Cât se bate, cât suspină
                        O inimă de dor plină
                        Colo-n ţara cea vecină!
 
                        Mândri-s ochii ca din rai,
                        Dulci ca soarele din mai.
                        Inima e mândră iară,
                        Căci ea saltă ca o fiară
                        În sân falnic de maghiară.
 
                        De-ai fi pasăre sau vânt,
                        S-alergi lumea pe pământ,
                        Ca maghiara scumpă floare
                        N-ai vedea lucind la soare,
                        Nici în luncă, la răcoare!
 
                        Alb i-e sânul, dulce crin,
                        Dar hrăneşte-amar suspin!
                        Negri-s ochii, cu văpaie,
                        Dar pe faţa ei bălaie
                        Se topesc ca nori de ploaie,
 
                        Căci un domn român vestit
                        Peste munţi a năvălit
                        Ş-a luat cu vitejie
                        Multe suflete-n robie
                        Şi maghiari nemeşi o mie!
 
                        A plecat domnul român!
                        Robii după-al lor stăpân
                        Au ieşit plângând din ţară
                        Ş-a rămas trista maghiară
                        Cu ochi plânşi, cu jale-amară!
 
                        De trei zile plânge-acum!
                        De trei zile cată-n drum,
                        Dar nimica nu zăreşte,
                        Căci iubitul ce jeleşte
                        Pe drum nici că se iveşte!
 
                        Unde-i mândrul tău iubit?
                        În ce cale-i rătăcit?
                        Unde-i, Doamne! de nu vine
                        De trei zile lângă tine?
                        Cine-a spune unde-i, cine?
 
                        Vai! cu jale, cu amar
                        Plânge el peste hotar!
                        Ca şi tine el suspină
                        Cu inima de dor plină
                        Colo-n ţara cea vecină!
 
                        Iar de vrei tu să-l mai vezi,
                        Peste munţi să te repezi
                        Într-a Zimbrului domnie,
                        Unde zac mulţi în robie
                        Şi maghiari nemeşi o mie.
 
                        Peste codri, peste munţi,
                        Peste ape fără punţi,
                        Unde-s florile frumoase,
                        Unde-s fetele voioase,
                        Unde-s doinele duioase.
 
                        Să te duci spre răsărit,
                        La cel loc nebiruit
                        Unde-s paloşele crunte,
                        Unde cresc stejari la munte,
                        Unde nasc voinici de frunte!
 
                        Iată-n zori c-a şi plecat
                        Pe-un cal alb ne-ncălecat
                        Maghiarina, mândra fată,
                        În bărbat mândru schimbată
                        Şi cu paloş înarmată.
 
                        De-ai fi pasăre sau vânt
                        N-ai ajunge-o pe pământ,
                        Căci ca vântul ea nu zboară,
                        Nici ca pasărea uşoară!
                        Dar ca dorul ce omoară!
 
                        Şesuri, văi, norii din cer
                        În urmă-i departe pier.
                        Cine-o vede, o zăreşte
                        Ca o stea care luceşte
                        Şi-n văzduh se mistuieşte.
 
                        În codri merei pustii
                        Unde urlă fiare mii,
                        A intrat fata voinică
                        Şi se duce fără frică
                        Pe-o strâmtoare de potică.
 
                        Umbra nopţii s-a lăţit,
                        Groaza-n lume s-a pornit,
                        Vântul suflă, vâjâieşte,
                        Codrul urlă, clocoteşte,
 
                        Tunetul în cer vuieşte.
                        Dar ea-ndeamnă tot mereu
                        Calul ce răsuflă greu
                        Şi mult drum în urmă-i lasă;
                        Că cine doru-l apasă,
 
                        De furtuni cereşti nu-i pasă!
                        Iată-a sosit în ceas rău
                        Pe malul unui pârău,
                        Pârău mic şi fără nume
                        Ce curgea tainic în lume,
 
                        Printre flori revărsând spume.
                        Hai, voinice, la cel mal
                        (Zis-a fata către cal.)
                        Dar pe loc calul s-opreşte,
                        În pământ ochii ţinteşte
 
                        Şi cu groază sforăieşte.
                        Haideţi, hai cu Dumnezeu
                        Să găsim pe dragul meu,
                        Că de mult amar de vreme
                        După el sufletu-mi geme!
 
                        Hai, voinice, nu te teme…
                        Calul trist a rânchezat
                        Şi-n pârău năvală-a dat.
                        Apa-i crudă ca o fiară!
                        Iar pe mal din unde-afară
                        N-a ieşit biata maghiară!
 
                        Când luci lumina-n zori,
                        Zăcea trupu-i printre flori,
                        Lângă malul alb de spume…
                        Şi de-atunci pârău-n lume
                        Poartă-al Maghiarinei nume.
 
