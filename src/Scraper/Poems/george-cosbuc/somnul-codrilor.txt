                        La poalele pădurii, Arnulf pe lângă foc
                        Stă singur. E întuneric şi plin de spaime locul,
                        Arnulf e însă tare, şi vesel arde focul.
                        El şi-a încercat departe prin alte ţări norocul
                        Cu regii, cari porniră războiul la Sfântul loc.
                        Aşa dori Hatursa: bărbatul ei să fie
                        Un braţ vestit în taberi şi mare-n vitejie.
                        Şi Arnulf de dragul fetei, când fata i-a jurat,
                        Vândutu-şi-a palatul şi-n taberi a plecat –
                        Sărac acum se-ntoarce, ci-n fapte mari bogat.
                        E frânt de multe drumuri, dar somnul azi îi piere;
                        Şi focul arde vesel, e noapte şi tăcere.
 
                        Dar galbenele flăcări prin codru străbătând
                        Ajung pe la culcuşul de iederă uscată
                        A negrei Nopţi. Şi Noaptea de zare deşteptată
                        Încet ridică ochii, se uită-nspăimântată,
                        S-apropie de flăcări şi aproape-n urmă stând
                        Viteazului în faţă, ea lung la el priveşte,
                        Domol, apoi cu glasul abia-nţeles, vorbeşte:
                        „Tu cine eşti, străine? De tulburi somnul meu?
                        Cu gândul morţii-n suflet, s-alergi murind mereu,
                        Să n-ai de gânduri pace, cum n-am de tine eu!”
                        Arnulf aude glasul, voinică-i este firea
                        Şi râde, râde-n hohot s-alunge nălucirea.
 
                        Atunci bătrânul Codru, de hohot deşteptat,
                        Încet deschide ochii, ca două sălcii crunte,
                        Iar pletele-i cu freamăt îi tremură pe frunte
                        Şi-i tremură-n mânie sprâncenele cărunte;
                        El mii de braţe goale le-ntinde tremurat.
                        Cu glas adânc de preot din zilele bătrâne
                        Vorbeşte rar: „N-am pace de râsul tău, păgâne?
                        Tu somnul veciniciei sub mine să-l petreci!
                        Sub brazi la rădăcină tu fruntea să ţi-o pleci
                        Să dorm şi eu de-a pururi, să dormi şi tu de veci!”
                        N-a râs acum viteazul; sta codrului în faţă
                        Cu ochii mari şi tulburi, cu sufletul de gheaţă.
 
                        Şi când clăteşte Codru pletosul cap al său,
                        Năvalnic dintre plete-i vuind răsare Vântul:
                        El vâjâie din aripi şi-şi flutură veştmântul
                        Şi cântă, dar sălbatic şi fără şir e cântul:
                        „Ce gând nebun te mână, de tulburi somnul meu?
                        Furtună-ţi fie gândul, şi moartea o furtună;
                        Sărac, pe căi să-ţi mântui visarea ta nebună!”
                        Arnulf aude, sare pe cal, înfiorat
                        De frâu, cuprinde gâtul fugarului spumat
                        Şi aleargă-n vânt şi-n noapte năuc, şi sugrumat
                        De gânduri troienite – şi nu mai sunt în cale
                        Nici pietre, nici izvoare; el fulgeră la vale.
 
                        Şi-n zori la poartă bate, dar poarta n-a răspuns,
                        Hatursa-i măritată. Pe cine caţi, străine?
                        Arnulf ridică pumnii, s-omoare, dar pe cine?
                        Arnulf ar vrea să plângă, dar sânge-n ochi îi vine,
                        Arnulf ar vrea să ţipe şi n-are glas de-ajuns.
                        El calul şi-l întoarce şi drumul îi arată,
                        Acelaşi drum spre codru, o goană desperată!
                        Cu gândul morţii-n suflet, cu nopţile de veci
                        În suflet, ca o umbră pe apă tu să treci
                        Sub brazi la rădăcină bolnavul cap să-l pleci!
                        Sărac, pe căi să-ţi mântui visarea ta nebună –
                        Furtună-i viaţa toată, e moartea tot furtună?
