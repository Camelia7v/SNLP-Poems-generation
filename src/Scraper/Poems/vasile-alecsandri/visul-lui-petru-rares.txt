                        I
 
                        Jos în vale, pe Bârlad,
                        Lâng-a Docolinei vad,
                        Nimerit-au, poposit-au
                        Şi de noapte tăbărât-au
                        Zece care mocăneşti
                        Cu boi albi fălcieneşti.
 
                        De tot carul zece boi,
                        Înjugaţi doi câte doi;
                        Boi cu coarne ascuţite
                        Şi copite potcovite,
                        Boi de frunte şi mânaţi
                        De flăcăi toţi înarmaţi.
 
                        Iar în care ce avut,
                        Ce merinde-s de vândut?
                        Peşti de apă curgătoare
                        Şi de apă stătătoare.
                        Cu năvodul pescuiţi
                        Şi cu undiţa undiţi.
 
                        Dar merindele-s în cui?
                        A lui Petrea Majălui,
                        Care-i om de omenie
                        Ş-ar fi bun chiar de domnie
                        Dac-ar pune Dumnezeu
                        Tot omul la locul său!
 
                        Iată-l colo jos lungit,
                        Într-o burcă învelit,
                        Lângă focul de nuiele,
                        Unde ard, jupiţi de piele,
                        Patru miei de la Ispas
                        Pentru prânzul de popas.
 
                        Focul pâlpâie mereu,
                        Roş ca limba unui zmeu;
                        Şi pe culmea luminată
                        Şi prin tabăra-aşezată
                        Se văd boii la un loc,
                        Ţintind ochii lor spre foc.
 
                        Ard nuielele trăsnind,
                        Creşte para scânteind.
                        Împrejuru-i, ca o roată,
                        Şede argăţimea toată:
                        Numai Petrea nu-i în rând;
                        El deoparte stă pe gând.
 
                        Unul zice:”Măi voinici!
                        Auzit-aţi voi pe-aici
                        De biet domnul Ştefăniţă,
                        Ce-a fost om de mare viţă,
                        C-a murit cu zile-n sin
                        În cetate, la Hotin!”
 
                        Toţi fac cruce-ncremenind!
                        Un bătrân zice, zâmbind:
                        „A murit? Domnul să-l ierte!
                        De-acum să vedeţi voi certe,
                        Lupte, vrajbe-ntre boieri
                        Pentru scaun şi averi!”
 
                        Atunci Petre ia cuvânt:
                        „Aşa-i rândul pre pământ!
                        Cine-i slab, vrea a fi tare,
                        Cine-i mic, vrea a fi mare,
                        Căci domnia-i dulce pom
                        Care farmecă pe om!”
 
                        „Fie bine, fie rău,
                        Da-ne-ar sfântul Dumnezeu
                        Un alt Ştefan la domnie,
                        Să ieşim la vitejie!”
                        Astfel toţi răspund cu dor,
                        Şi adorm în somn uşor.
 
                        II
 
                        Focul taberei s-a stins,
                        Neagra umbră s-a întins.
                        Totul zace-n neclintire,
                        În adâncă amorţire;
                        Numai stelele sclipesc
                        Şi pe cer călătoresc.
 
                        Miezul nopţii s-a ivit
                        Şi prin lume-a răspândit
                        Ceata visurilor dalbe,
                        Visuri negre, visuri albe
                        Ce îngână până-n zori
                        Pe sărmanii muritori.
 
                        Iar un vis prevestitor,
                        Abătându-se din zbor,
                        Se opreşte lângă Majă
                        De-l încântă cu-a lui vrajă,
                        Arătându-i viu prin somn
                        Străluciri, măriri de domn.
 
                        Când năluca mamei lui
                        Pe malul Ialpăului
                        Se arată lin şi-i zice:
                        „O! de sânul meu ferice,
                        C-a purtat şi a născut
                        Domn viteaz şi priceput!”
 
                        Când un vultur aurit
                        Sus, pe cerul înnegrit,
                        Lucind falnic ca un soare,
                        Zicea: „Petre, frăţioare,
                        Cât de nalt e zborul meu,
                        Mult mai nalt va fi al tău!”
 
                        Când un lanţ întins de munţi
                        Cu-ai lui codri deşi, cărunţi,
                        Se-nchinau voios în cale;
                        Şi din munte şi din vale
                        Zvon de glasuri cuvânta:
                        „Să trăieşti, măria ta!”
 
                        Petre Majă – ademenit,
                        Din somn dulce s-a trezit.
                        O! minune! ce să vază
                        În a zilei albă rază?
                        Vede-acum cu ochi deschişi
                        Ce-a văzut cu ochi închişi.
 
                        Pe cel câmp, lung, înverzit,
                        Vine visul împlinit!
                        Pe colnice, pe-a lor coaste
                        Se coboară-o mândră oaste
                        Cu trei steaguri de oşteni
                        Şi trei cete de curteni.
 
                        Mândrii-s bravii călăreţi
                        Pe-armăsarii şoimuleţi!
                        Strălucind la foc de soare,
                        Ca-ntr-o zi de sărbătoare,
                        Ei în tabără s-opresc
                        Şi lui Petru-aşa grăiesc:
 
                        „Petre-Majă întru mulţi ani!
                        Noi curteni şi căpitani,
                        Fost-am, fost trimişi cu bine
                        Din Suceava către tine
                        Ca să-ţi zicem ţie-aşa:
                        Să trăieşti, măria ta!
 
                        De când Vodă la Hotin
                        A murit cu zile-n sân,
                        Ţara este-n văduvie.
                        Ea se-nchină, se dă ţie,
                        Ca să-i fii tu mire blând,
                        Domn viteaz, dup-a ei gând.
 
                        Iată deci că ne-nchinăm
                        Şi-n glas mare îţi urăm:
                        Să trăiască-a a ta mărire
                        Ani mulţi plini de strălucire
                        Pentru-a ţării bun noroc,
                        Pentru-a duşmanilor foc!”
 
                        Petre zice: „Buni sosiţi!
                        Pace vouă, soli iubiţi!
                        Iară voi ce-aţi slujit mie,
                        Feţii mei de argăţie,
                        Luaţi tot ce este-al meu…
                        Aşa-i dreptul, aşa vreau!”
 
                        Apoi mândru-nveşmântat,
                        Pe-un cal şarg încălecat,
                        Pleacă vesel la domnie…
                        Fericită calea-i fie,
                        Căci pe dânsul Dumnezeu
                        L-a pus drept la locul său!
 
