                        Trece-un călător şi cântă,
                        Trece pe-o cărare frântă
                        Prin câmpia înflorită,
                        Cu inima veştejită.
                        El se plânge că-n cea lume
                        Nimeni ştie de-al său nume,
                        Nimeni nu se îngrijeşte
                        De e mort ori de trăieşte.
                        Surioara Magdalină
                        L-auzea dintr-o grădină,
                        Şi pe gânduri ea cădea
                        Şi de dor se aprindea:
                        „Călătorule mâhnit,
                        Şi prin lume rătăcit!
                        Tu eşti pasăre străină
 
                        Care cântă prin grădină
                        Ş-apoi zboară mai departe
                        Lăsând inimi înfocate.”
                        „Surioară mângâioasă!
                        Mult eşti dulce şi frumoasă!
                        Ochii-ţi ard şi-ţi arde faţa
                        Ca garoafa dimineaţa,
                        Când de rouă-i încărcată
                        Şi-n lumină se arată.”
                        „Călătorule mâhnit,
                        Nu ţi-e calul obosit?”
                        „Nu, drăguţă, nicidecum,
                        Dar e săturat de drum”.
                        Călătorul se oprea,
                        Nici că mai călătorea!
 
