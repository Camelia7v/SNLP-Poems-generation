                        Acea zi mult frumoasă, cea zi de neuitare,
                        Când pentru-ntâia oară amorul înfocat
                        Ne-a strâns la sânu-i dulce cu-o dulce-mbrăţişare
                        Şi a depus pe frunte-ţi întâiul sărutat!
 
                        Acea zi mult iubită, când tu, prin o minune,
                        Mi-ai dat reînviere l-al dragostei altar,
                        Din suvenirul nostru în veci nu va apune,
                        Căci ea a fost hotarul trecutului amar!
 
                        Ea se împodobise cu-al primăverii soare
                        Şi se-ngâna voioasă cu frumuseţea ta,
                        Dar tu-mi păreai mai dulce şi mai încântătoare
                        Decât chiar primăvara care ne încânta.
 
                        O! cât erai atunce de albă şi frumoasă,
                        Când dorul tău, în ceruri zburând cu-al meu suspin,
                        A izvorât în ochii-ţi o rouă luminoasă
                        Şi te-a plecat pe sânu-mi ca floarea unui crin!
 
                        O singură minută a mea ş-a ta fiinţă
                        S-au întrunit în raiul fierbintei sărutări,
                        Dar din acea minută cereasca Providenţă
                        Ar face-o veşnicie de scumpe desfătări!
 
                        Atât era de mare a noastră fericire,
                        Că dacă moartea crudă, văzând cât ne iubim,
                        Voia atunci să curme a noastră vieţuire,
                        Am fi murit ferice, făr-a şti că murim!
 
