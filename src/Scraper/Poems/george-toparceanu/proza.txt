                        Ce muritor e omul din popor!
                        De când există aburi şi benzină,
                        Eu nu cunosc ceva mai muritor
                        Ca omul, când îl calcă o maşină…
 
                        Îşi ia-ntr-o zi nevasta şi băiatul
                        Sau fata,
                        Şi pleacă cu acceleratul.
                        Dar la un pod stricat, la un tunel,
                        O roată sare de pe linie… şi, gata!
                        S-a isprăvit cu el.
 
                        Te uiţi la altul cum adună bani,
                        Parc-am trăi un milion de ani.
                        Dar într-o bună zi, te miri ce-l doare,
                        Şi când să zică bodaproste, – moare.
 
                        Ce n-a făcut maşina, face boala
                        Şi tot acolo iese socoteala…
