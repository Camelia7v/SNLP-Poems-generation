                        MAGHIARUL
 
                        Moţule,
                        Măi hoţule!
                        Nu tot trage-n carne vie
                        Şi mai trage-n cea pustie.
                        Nu tot bate-n pieptul meu
                        Că-i păcat de Dumnezeu!
 
                        ROMÂNUL
 
                        Puiule,
                        Secuiule!
                        Ce caţi tu la noi în munte?
                        Lance-n coaste, bardă-n frunte,
                        Ori un plumb vrăjit în piept,
                        Să te duci în rai de-a drept?
 
                        MAGHIARUL
 
                        Moţule,
                        Măi hoţule!
                        Tu eşti tare, eu sunt tare;
                        Bun e Dumnezeu şi mare!
                        De te-aş prinde-n mâna mea,
                        Zile tu n-ai mai avea.
 
                        ROMÂNUL
 
                        Puiule,
                        Secuiule!
                        Eu sunt tare, tu eşti tare,
                        Dar ţi-e lauda prea mare!
                        De-alde tine, fătul meu,
                        Mulţi viteji ucis-am eu.
 
                        MAGHIARUL
 
                        Moţule,
                        Măi hoţule!
                        Sari din munte, dă-te în vale,
                        Ca să-mi mai scurtezi din cale.
                        În cea vale de-ai sălta,
                        Vai ş-amar de viaţa ta!
 
                        ROMÂNUL
 
                        Puiule,
                        Secuiule!
                        Nici eu să robesc la tine,
                        Nici tu să robeşti la mine.
                        Vrei, nu vrei dintr-un cuvânt?
                        Că te sting de pe pământ!
 
                        MAGHIARUL
 
                        Moţule,
                        Măi hoţule!
                        Tu n-ai nume, tu n-ai ţară,
                        Asta-i patria maghiară.
                        Tu se cade să-mi robeşti,
                        Căci tu om încă nu eşti.
 
                        ROMÂNUL
 
                        Puiule,
                        Secuiule,
                        Na! te du pe ceea lume
                        Ca să afli de-al meu nume.
                        Spună-ţi morţii din mormânt
                        De sânt om sau de nu sânt!
 
