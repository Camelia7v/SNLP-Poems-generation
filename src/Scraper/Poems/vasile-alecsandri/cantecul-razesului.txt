                        Frunză verde de cireş,
                        Lung e drumul până la Iaşi,
                        Lung e drumul şi bătut
                        Din Siret şi până-n Prut!
                        Nu-i bătut de car cu boi,
                        Ci-i bătut tot de nevoi
                        Şi de păcatele mele
                        Cele multe, cele grele!
                        Ard-o focul răzeşie!
                        Eu chiteam că-i boierie,
                        Şi-i numai o sărăcie!
                        Pentru-o palmă de pământ
                        Zilele mi-am dat în vânt.
                        Ani întregi m-am judecat
                        Şi nimic n-am câştigat!
                        Eu umblam la judecată,
                        Copiii plângeau pe vatră,
                        Nevasta-mi zăcea lăsată.
                        Dare-ar Domnul Dumnezeu
                        Să fie pe gândul meu!
                        Lăsa-m-oi de răzeşie
                        Să apuc în haiducie
                        Ca să-mi fac sfânta dreptate
                        Cu cea ghioagă de pe spate,
                        Să-mi aleg judecători
                        Cei stejari nestrâmbători!
 
