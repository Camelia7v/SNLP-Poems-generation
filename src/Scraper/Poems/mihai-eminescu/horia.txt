                        Să priveasc-Ardealul Lunii i-e ruşine
                        Că-a robit copiii-i pe sub mâni străine.
 
                        Ci-ntr-un nor de abur, într-un văl de ceaţă,
                        Îşi ascunde tristă galbena ei faţă.
 
                        Horia pe-un munte falnic stă călare:
                        O coroană sură munţilor se pare,
 
                        Iar Carpaţii ţepeni îngropaţi în nori
                        Îşi vuiau prin tunet gândurile lor.
 
                        – Eu am – zise-un tunet – suflet mare, greu,
                        Dar mai mare suflet bate-n pieptul său;
 
                        Fruntea-mi este albă ca de ani o mie,
                        Dară a lui nume mai mult o să ţie.
 
                        – Nalţi suntem noi munţii – zise-un vechi Carpat –
                        Dar el e mai mare, că ni-i împărat.
 
                        Atunci luna iese norilor regină,
                        Fruntea lui cea pală roşu o-nsenină,
 
                        Galbenele-i raze încing fruntea-i rece,
                        Că părea din munte diadem de rege.
 
                        Şi un stol de vulturi muntele-nconjor,
                        Cugetând că-i Joe, dumnezeul lor,
 
                        Când în miezul nopţii, cununat cu nimb,
                        Fulgere aruncă sus de pe Olimp.
