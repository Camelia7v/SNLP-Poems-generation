                        Frunză verde de susai,
                        Mă-ntorsei iară pe plai
                        Cu mireasa pe sub strai
                        Să mai prind ceva de trai!
                        Pe mândruţa să mi-o îmbrac
                        Cum i-a fi mândrei pe plac.
                        De când plaiul am lăsat,
                        Traiul bun eu l-am uitat.
                        Arma-n sân mi-a ruginit,
                        Nimic n-am agonisit.
                        Mă lăsai pe plai deoparte,
                        Unde soare nu străbate
                        Sub frunziş de ciritei,
                        Unde trec turme de miei
                        Şi mocani bogaţi de vite,
                        Cu chimirele ticsite.
                        Nu ştiu turmele lua-le-aş,
                        Ori chimirele zmunci-le-aş
                        Că nu-i vreme de pierzare,
                        Că s-aude în depărtare
                        Zgomot de potiră tare.
                        Frunză verde de agude,
                        Ian vezi frate ce s-aude?
                        Graiul dulce-a mândrei mele
                        Ori zgomot de poteri grele?
                        De-a fi puica mea frumoasă,
                        Ad-o sfântul sănătoasă,
                        Sufletul să-mi răcorească,
                        Zilele să-mi îndulcească,
                        Iar de-a fi potira grea
                        Care paşte viaţa mea,
                        Las’ să vie că-am o flintă
                        Pentru potiră gătită,
                        Să-i pun plumbul subsuoară,
                        S-o străbată-n inimioară!
 
