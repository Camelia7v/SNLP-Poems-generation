                        Plecat-au în zori
                        Trei surori la flori.
                        Sora cea mai mare
                        S-a dus înspre mare,
                        Sora cea mezină
                        Pe mal, în grădină,
                        Sora cea mai mică
                        Şi mai sălbăţică
                        S-a dus, mări, dus
 
                        Pe Cerna în sus
                        Iar în urma lor
                        Mulţi voinici cu dor
                        S-au luat cântând
                        Ş-au venit plângând.
                        Iată-un căpitan
                        Căpitan râmlean,
                        Că mi se iveşte,
                        Pe mal se opreşte,
                        Cu Cerna grăieşte:
                        „Neră limpezie,
                        Stai de-mi spune mie
                        Despre trei surori
                        Plecate din zori.”
                        „Sora cea mai mare
                        S-a dus către mare
                        Pe Dunăre-n jos
                        La un plai frumos.
                        Sora cea mezină
                        S-a dus din grădină
                        Peste nouă munţi,
                        În codri cărunţi.
                        Sora cea mai mică
                        Şi mai sălbăţică
                        Plânge colo-n stâncă
                        La umbră adâncă”.
                        Ercul Erculean,
                        Căpitan râmlean,
                        Îşi repede calul
                        De răsună malul,
                        Ş-ajunge într-un zbor
                        La stânca cu dor.
                        „Ieşi, fată, din piatră
                        Să te văd odată!”
                        „Cum să ies din piatră,
                        Că sunt goală toată
                        Şi mă tem de soare…
                        Nu m-a soarbe oare?”
                        „Să n-ai nici o frică,
                        Fată sălbăţică,
                        Că te-oi lua-n braţe,
                        Să mai prind la viaţă,
                        Şi te-oi acoperi
                        Şi mi te-oi feri
                        De vânt şi de soare,
                        De-a lor sărutare.”
                        „Bădiţă, bădiţă,
                        De-ţi sunt drăguliţă,
                        Soţie de vrei,
                        De vrei să mă iei,
                        Mă scoate din stâncă,
                        Din umbră adâncă,
                        Să-ţi ies la lumină
                        Cu inima plină.”
                        Ercul Erculean,
                        Căpitan râmlean,
                        Calcă peste piatră
                        Şi iată că-ndată
                        Lumii se arată
                        O dalbă de fată
                        Albă, goală toată,
                        Vie şi frumoasă,
                        Dulce, răcoroasă
                        Cu păr aurit,
                        Pe umeri leit.
                        Cât o şi zăreşte
                        Soarele s-opreşte,
                        Şi faţa-i s-aprinde
                        Şi raza-i se-ntinde,
                        Ca un sărutat
                        Lung şi înfocat.
                        Iar cel Erculean,
                        Căpitan râmlean,
                        Mi-o apucă-n braţe
                        De prinde la viaţă,
 
                        Mi-o strânge la piept
                        Ş-o leagănă-ncet;
                        Şi-i face-n răcoare
                        Departe de soare
                        Cuib de floricele
                        Ivite la stele.
 
