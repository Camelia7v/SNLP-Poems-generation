                        (Pe Câmpia Smârdanului, 1877)
 
                        Şi-acei ce de-a pururi au glume,
                        Azi tremură muţi şi-ngheţaţi
                        În jalea cea fără de nume;
                        Pustii ei simt, şi-aruncaţi
                        Departe la margini de lume.
 
                        Iar codru-ngropat e-n zăpadă;
                        Nu-i uşă, nu-i cale, nu-i loc.
                        În haine ca-n zi de paradă,
                        Ţin pâinea-ngheţată la foc,
                        Stând unul într-altul grămadă.
 
                        E freamăt în zare: e tunul,
                        Ori cântec de clopot din sat?
                        Crăciunul e astăzi, Crăciunul.
                        Flăcăii ţin capul plecat,
                        Şi plânge-necat câte unul…
 
                        Ard vesele flăcări pe vatră;
                        Şi-ai casei, la masă, gătiţi.
                        Vin oaspeţi, şi canele latră;
                        Le ies înainte grăbiţi
                        Ai casei pe pragul de piatră.
 
                        Iar pâinea pe masă, vecină,
                        Pe neted-întinsul ştergar,
                        Cu vinul din oala cea plină;
                        Şi însuşi bunicul, cel rar
                        La vorbe, azi râde şi-nchină.
 
                        Cu cârpa la spate legată
                        Nevasta se-nvârte, având
                        Spre toţi câte-o vorbă-mbunată
                        Şi, locuri pe laviţe făcând,
                        E suflet şi inima toată.
 
                        Din leagăn îi bâlbâie-odorul,
                        Se luptă din mâni şi e-n zor
                        Să-şi ducă la gură piciorul,
                        Afară e soare sub nor,
                        Dar haină de aur e norul.
 
                        Şi-i hohot de râset în stradă,
                        Şi însuşi bunicul acum
                        Se-ndoaie spre geamuri să vadă
                        Amestecul vesel din drum
                        Şi lupta cu plumbi de zăpadă:
 
                        O ceată mai mare de fete
                        Au prins de flăcăi, mai puţini.
                        Şi-aprinsă e lupta-ntre cete,
                        Şi toţi de zăpadă sunt plini
                        Şi-n gura şi-n sânuri şi-n plete…
 
                        Şi-aici, în pierduta câmpie,
                        Sunt ninse cărările-acum,
                        Se zbuciumă vântu-n mânie,
                        Iar corbii-n pribeagul lor drum
                        Dau roate prin zarea pustie…
