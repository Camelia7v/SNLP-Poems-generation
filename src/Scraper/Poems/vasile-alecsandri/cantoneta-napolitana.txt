                        Când vântul se scoală
                        Turbat, şi răscoală
                        A mărilor val,
                        Pescarul s-opreşte,
                        La valuri priveşte
                        Şi cântă pe mal.
 
                        Ca dânsul de rele,
                        De viscole grele.
                        Departe să fim.
                        L-a mării talazuri,
                        L-a vieţii necazuri
                        Ca el să privim.
 
                        Junia ne-nvaţă
                        Să trecem în viaţa
                        Ca paserea-n zbor,
                        Cu fruntea-n lumină,
                        Cu inima plină
                        De dulce amor.
 
                        Deci fie pe mare
                        Furtună, turbare.
                        Şi-n viaţă amar,
                        Noi, veseli pe maluri,
                        Să râdem de valuri
                        Ca bietul pescar!
 
