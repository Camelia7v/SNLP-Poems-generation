                        De când e lumea lume şi rostul vorbei rost,
                        Domn bun, cum a fost Stâlpeş, nici nu-i şi nici n-a fost
                        Şi, de-ar trăi pământul oricât să mai trăiască,
                        Alt domn aşa ca dânsul nu cred să se mai nască.
                        Era-mpărat puternic şi mare nume-avea,
                        O ţară, cât o lume, toiagu-i stăpânea,
                        Şi oşti avea din plinul, şi-a gurii sale graiuri,
                        Treceau poruncitoare pe zece mii de plaiuri,
                        Căci mejdele lui Stâlpeş băteau hotar rotund:
                        Din graniţa lui Codru, ce-n preabătul afund
                        Al Ostului domneşte mulţimi ascultătoare,
                        Trec mejdele trei sute de câmpi şi văi vioare
                        Spre munţi până-n movile, pe cari le-au ridicat
                        Bătrânii lui Crai-Verde şi Vultur Împărat,
                        De-aici apoi ţin aţă pe-a muntelui cunună
                        Şi dau hotar lui ţinteş şi craiului Fortună,
                        Şi trec pe la Crai-Sânger, se pierd apoi mai sus
                        La Trăsnet împăratul, în margine de-apus.
                        Aşa era! şi lumea de-a lungul şi de-a latul
                        Mirat-a fost de vestea lui Stâlpeş Împăratul,
                        Căci el nu numai taberi a-nvins de multe dăţi,
                        Dar plin era de-avere şi plin de bunătăţi
                        Şi-avea comori ascunse şi turme mari o mie
                        Şi nouăzeci şi nouă de cai în herghelie,
                        Pe câmpuri păcurarii purtau în grija lor
                        Trei stâne de oi lânoase şi toate cu ampror!
                        Dar salba cea mai scumpă şi-odorul din comoara
                        Lui Stâlpeş era înger, tip blond, era Lioara,
                        Căci Stâlpeş avea doamnă pe Lia şi avea
                        O fată, numai una, iar fata se numea
                        Lioară, după gândul frumoasei doamne Lia,
                        Cum tot dorea să poarte un nume ea cu fia.
 
                        De-a fost împărăteasă femeie-ntre femei
                        Şi-a fost fără pereche pe vremurile ei
                        De blândă şi frumoasă şi-n vorbă ca vioara,
                        De trei: ori, ba de şese, de zece ori Lioara
                        Cu multa ei frumseţe pe mamă-sa întrecea!
                        Avea doi ochi albaştri, ca ceriul, şi avea
                        Obraz rotund şi rumen, şi plete-avea bălaie
                        Pe umeri doi luceferi de-o nobilă văpaie
                        Păreau că-i joacă tainic şi-n jocul lor domol
                        Aruncă văl de aur pe-al umerilor gol,
                        Şi sânul ei, ca marmor cioplit de zei, pe care
                        Zări sfinte se răsfaţă din luna ce răsare!
                        Oh! las că fost-au fete destule de-mpăraţi,
                        A căror ochi umplură toţi ochii de nesaţ,
                        Şi doar al mai vederii, pe-atunci ca ş-altădată
                        Mai fost-au doară fete, dar n-a fost încă fată
                        Frumoasă, ca Lioara, şi nobilă, cât ea
                        Un înger din icoana bisericii părea.
                        Ş-atât avea copila mişcări de fermecate,
                        Cât soarele că-i soare şi-i trup fără păcate,
                        Mirat stătea cu totul pe cerul său cel sfânt
                        Şi nu-i venea cu modru să-şi afle crezământ
                        Privirilor, sta-n cumpene de poate să se nască
                        Din om aşa făptură pe-o lume pământească!
