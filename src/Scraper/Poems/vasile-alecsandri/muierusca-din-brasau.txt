                        Sub tufe de clocoţel
                        Zace-un tânăr voinicel,
                        Cu mândruţa lângă el.
                        „Scoală, scoală, măi bărbate,
                        Nu mai tot zace pe spate,
                        Că mi-am urât zilele
                        Mutând căpătâiele,
                        Când la cap, când în picioare,
                        Când la umbră, când la soare.”
                        „Oh! dragă muierea mea!
                        Nu pot, nu pot, chiar d-aş vrea,
                        Boala mea nici că s-a duce
                        Până ce tu nu mi-i aduce
                        Mură-albastră şi amară,
                        Sloi de gheaţă-n miez de vară.”
                        „Oh! drăguţ bărbatul meu,
                        Ajuta-ţi-ar Dumnezeu!
                        Eu toţi munţii am călcat,
                        Mură-albastră n-am aflat,
                        Sloi de gheaţă n-am găsit,
                        Că pământu-i încălzit.”
                        „Muieruşcă din Braşău!
                        Mura albastră-i ochiul tău
                        Care mă ucide rău.
                        Sloi de gheaţă ne-topită
                        E chiar inima-ţi răcită
                        Şi de mine dezlipită!”
 
