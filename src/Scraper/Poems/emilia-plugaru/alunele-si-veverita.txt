                        – Această grămăjoară
                        O voi mânca acum,
                        Cealaltă grămăjoară –
                        În ziua de Crăciun.
 
                        Apoi câte-o alună
                        În fiecare zi.
                        Nu am cum să trag foame
                        Pân’ vara va veni.
 
                        Şi veveriţa pune
                        Alunele-n cămară.
                        – Dar totuşi este vreme
                        Prea multă pân-la vară.
 
                        De nu-i ajung merinde
                        De unde să-mprumute?
                        Pădurea-i mare, mare
                        Şi vietăţi sunt multe,
 
                        Însă alune, nuci,
                        Niciuna nu adună
                        Şi nimeni nu-i va da
                        Nici măcar o alună.
 
                        Ea ştie ce-o să facă,
                        Acum o să mănânce
                        O singură alună,
                        Apoi o să se culce
 
                        Un pic flămândă, însă
                        În ziua de Crăciun
                        Va agăţa mai multe
                        Alune în alun.
 
                        Va-mpodobi copacul
                        Cu fulgi pufoşi de nea
                        Şi cât de minunată
                        Pădurea-i va părea…
 
                        Ce iute trece vremea.
                        Crăciunul a venit.
                        Alunul cu alune
                        Şi fulgi e-mpodobit.
 
                        În codru vine Moşul
                        C-un sac cât el de mare.
                        Şi câte daruri, frate,
                        Mai dă la fiecare,
 
                        Şi nu e vietate
                        Să fie azi uitată.
                        O dată e Crăciunul!
                        În an e doar o dată!
 
                        Iar Veveriţa-Riţa
                        Primeşte-un sac cu nuci,
                        O pungă cu alune,
                        Bomboane şi… papuci.
