                        Am să merg mai înspre seară
                        Prin dumbrăvi, ca mai demult,
                        În priveghetori să-mi pară
                        Glasul Linei că-l ascult.
                        Mai ştiu eu ce-aş vrea s-ascult!
                        Că-n zori Lina sta-n portiţă,
                        Sălta-n vânt a ei altiţă,
                        Vântul îi sălta-n cosiţă
                        Şi-i făcea floare-n obraz:
                        Eu mergeam la plug în laz,
                        Şi, când trec, Lina s-ascunde,
                        Parcă nici nu m-a văzut.
                        Îi vorbesc, şi nu-mi răspunde,
                        Nu-mi răspunde!
                        Şi-o întreb, şi nu-mi răspunde!
                        Şi mă mir ce i-am făcut!
 
                        Vreau de-aici să rump o floare!
                        Ochii unui înger scump
                        Au albastrul de cicoare,
                        Şi cicoare vreau să rump
                        Mai ştiu eu ce-aş vrea să rump!
                        Că-n amiază venind pe vale,
                        Întâlnii pe Lina-n cale:
 
                        Fragi i-am dat, ea mi-a zis: Na-le!
                        Ţi-am cerut eu ţie fragi?
                        Ochii ei frumoşi şi dragi
                        Priveau tot spre poala rochii,
                        S-a pus Lina pe tăcut,
                        Şi vedeam că-i umblă ochii,
                        Umblă ochii!
                        Ca la şerpi, îi umblă ochii,
                        Şi mă mir ce i-am făcut!
 
                        Să-mi pun capul pentr-o Lină,
                        Să mă fac un om pribeag!
                        Ieşi din neguri, lună plină,
                        Să mă vezi la Lina-n prag
                        Mai ştiu eu ce-aştept în prag!
                        Alte dăţi suna zăvorul;
                        Lina pe furiş, ca dorul,
                        Păşea-n degete pridvorul
                        Şi la mine-n prag venea,
                        Mamă-sa cât ce-adormea.
                        Azi ard hainele pe mine,
                        Mi-e greu capul ca de lut,
                        Stau în prag şi ea nu vine,
                        Nu mai vine!
                        E târziu şi nu mai vine…
                        Şi mă mir ce i-am făcut!?
