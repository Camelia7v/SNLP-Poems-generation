                        Tinzându-ţi mâna o priveai cuminte,
                        Mişcai zâmbind a tale roşii buze,
                        Şoptind încet, ca-n vis, la dulci cuvinte.
 
                        Urechea mea pândea să le auză
                        – Abia-nţelese, pline de-nţeles –
                        Cum ascultau poeţii vechi de muză.
 
                        Şi-n ochii tăi citeam atât eres,
                        Atâta dulce-a patimii durere,
                        Că-n al meu suflet toat-o am cules.
 
                        A vorbei tale lamură de miere,
                        Al gândurilor visătorul haos,
                        Al tău surâs precum ş-a ta tăcere
 
                        Şi chipul tău în voluptos repaos.
                        Pătruns-au toate limpede-n cântare-mi,
                        Când al tău suflet mie l-ai adaos.
 
                        Stăpână eşti pe gându-mi şi suflare-mi
                        Şi-acesta cânt, ce gat-acum vedemu-l,
                        Tu poţi să-l ţii şi numai tu să-l sfarmi.
 
                        De-ngădui tu ca eu să-nchin poemul,
                        Precum viaţa mea ţi-am închinat-o,
                        Dispreţui hula orişicărui emul:
 
                        Primeşte-l dar c-un zâmbet adorato!
