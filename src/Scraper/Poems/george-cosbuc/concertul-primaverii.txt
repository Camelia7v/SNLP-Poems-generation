                        Chiar acum din crâng venii
                        – Şi c-o veste bună!
                        Iarăşi e concert, copii;
                        Merg şi eu, şi tu să vii,
                        Mergem împreună.
 
                        Vrei programă, lămurit?
                        Stai puţin să caut.
                        Cucul, un solist vestit,
                        De printr-alte ţări venit
                        Va cânta din flaut.
 
                        Cântăreaţa dulce-n grai,
                        Cea numită „perla
                        Cântăreţilor din mai”
                        Dulce va doini din nai
                        Multe doine mierla.
 
                        Va-ntona apoi un psalt
                        „Imnul veseliei”
                        Corul dintr-u fag înalt.
                        Vor cânta-n sopran şi-n alt
                        Graurii câmpiei
 
                        Turturelele-n tenor,
                        Şi-alte voci măiestre,
                        Toate după glasul lor.
                        Vor urma dup-acest cor
                        Fel de fel de-orchestre,
 
                        Voci de gaiţe cari fac
                        Să scoboare ploaia,
                        Şi-ntr-o scoarţă de copac
                        O să bată tica-tac
                        Tactul gheunoaia.
 
                        Iar naţionale-apoi,
                        Cobze şi-alte hanguri,
                        Glas de fluier şi cimpoi
                        Pitpalaci şi cintezoi
                        Şi-un taraf de granguri.
 
                        Se vor pune-apoi pe joc
                        Până chiar şi surzii,
                        Când vor prinde dintr-un loc
                        Să ne cânte hori cu foc
                        Din tilincă sturzii.
 
                        Vom cânte şi noi ce-om şti,
                        Cântece din carte.
                        Şi, de va putea veni
                        Vântul, şi el va doini,
                        Că e dus departe.
 
                        Cine-i contra, să-l vedem,
                        Ca să-l ştie soţii!
                        De-aveţi chef, tovarăşi, blem –
                        Ura-n cer! Cu toţii-avem,
                        Mergem dar cu toţii!
