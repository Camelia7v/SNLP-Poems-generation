                        Precum în vară dulci păsărele
                        Sosesc voios
                        Şi pe un arbor cuprins de ele
                        Cântă frumos;
 
                        Veniţi aice cu-a voastre lire
                        Voi ce aveţi
                        Pe frunte raze de nemurire
                        O! juni poeţi!
 
                        Voi, care-n focul ce vă străbate
                        Visaţi cu dor
                        Glorii, plăcere şi libertate
                        Şi dulce-amor!
 
                        Veniţi s-aduceţi o închinare
                        De nobili fii
                        Celor ce ţării au dat salvare
                        În vijelii.
 
                        Cântaţi trecutul ce se mândreşte
                        De-ai săi eroi,
                        Ş-a cărui rază se răspândeşte
                        Lin peste noi.
 
                        Cântaţi Unirea, fala străbună
                        Cu glas sonor,
                        Căci poezia adânc răsună
                        Între popor!
 
                        Cântaţi căci lumea trece, dispare,
                        Visele per,
                        Însă-a juniei dalbă cântare
                        Zboară la cer,
 
                        Ş-acolo merge de se uneşte
                        Cu sfântul cor
                        Ce în lumină cântă, slăveşte
                        Pe creator…
 
                        Când mâna morţii rece s-apasă
                        Pe-al vieţii fir,
                        Dulce-i cântarea ce-n inimi lasă
                        Un suvenir!
 
