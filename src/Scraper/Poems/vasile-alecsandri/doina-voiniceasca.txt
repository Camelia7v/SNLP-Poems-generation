                        Frunză verde şapte brazi,
                        Fost-am noi vreo şapte fraţi
                        Ş-au pierit cinci într-o marţi,
                        Şi rămas-am numai doi
                        De umpleam lumea de noi,
                        Ş-a pierit unu-ntr-o joi,
                        Şi rămas-am numai eu,
                        De arde sufletul meu,
                        Frunză verde siminoc,
                        De scârbă, de mare foc,
                        Stau în codru şi gândesc
                        Ce să fac ca să trăiesc?
                        Să m-apuc de plugărie,
                        Ori s-apuc în haiducie?
                        Măiculiţă, ce m-oi face
                        Plugăria că nu-mi place,
                        Că de când eram eu mic
                        Aveam semne de voinic.
                        În loc să mă leg de sapă
                        Eu duceam murgul la apă,
                        Iar când murgul necheza
                        Doru-n mine se trezea,
                        Dor de codru înverzit,
                        Cum e bun de voinicit.
                        Când eram de şapte ani
                        Luam miei de la ciobani,
                        Fără plată, fără bani.
                        Când eram de optsprezece,
                        Cercam vinul dacă-i rece,
                        Pivniţa de-i răcoroasă,
                        Crâşmăriţa de-i frumoasă.
                        Când eram de douăzeci,
                        Mă legam de turci, de greci
                        Şi de capete-i scurtam
                        Şi aleanu-mi uşuram.
                        Dar acum sunt om stătut,
                        Şi păţit, şi priceput
                        Şi văd bine că-i dat mie
                        Ca să mor în haiducie.
 
