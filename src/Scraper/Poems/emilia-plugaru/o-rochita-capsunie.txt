                        O căpşună în rochiţă
                        Vişinie, cu buline,
                        Tot oftează şi oftează:
                        – Ah, că nimeni nu mai vine
 
                        Să mă ia şi să mă pună
                        Într-un blid colea pe masă,
                        Ca să vadă toată lumea
                        Ce rochiţă am frumoasă…
 
                        În sfârşit vine-o fetiţă,
                        O fetiţă mică, mică:
                        – Ce rochiţă, ce rochiţă
                        Are-această căpşunică!
 
                        Vişinie, cu buline,
                        Cu buline mărunţele,
                        Cafenii, că tare-mi place,
                        O să-i zic mămicii mele,
 
                        O s-o rog frumos să-mi coase
                        O rochiţă căpşunie…
                        Însă ce fac cu căpşuna?
                        Păi… căpşuna mi-o iau mie.
