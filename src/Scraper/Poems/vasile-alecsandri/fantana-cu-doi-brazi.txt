                        La fântâna cu doi brazi
                        Am ucis doi unguri fraţi
                        Pentru-o puică ungureancă
                        Care nu mi-era duşmancă,
                        O copilă din hotar,
                        Fată de boier maghiar.
                        La fântână ea cum sta,
                        Braţe albe-şi arăta.
                        Eu pe loc mă fermecai
                        Braţele-i le sărutai,
                        Şi copila se pleca
                        Şi pe braţe-i mă culca.
                        Iar cei fraţi cam tinerei
                        S-aprinseră ca doi zmei
                        Şi de mine se legară
                        Şi pe mine s-aruncară.
                        Eu măciuc-am ridicat,
                        Pe-amândoi i-am şi culcat
                        Şi sub brazi i-am îngropat,
                        La crucile drumului,
                        La răcoarea vântului,
                        Şi la cap şi la picioare
                        Le-am pus flori de lăcrimioare,
                        Câte fete-or trece-n cale
                        Să le plângă-amar de jale.
 
