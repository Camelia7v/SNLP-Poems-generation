                        La Picior-de-Munte,
                        Pe dealuri mărunte,
                        Prin plaiuri tăcute,
                        De vânturi bătute,
                        Urcă şi scoboară
                        Şi drumul măsoară
                        Trei turme de oi,
                        De oi tot ţigăi,
                        Cu harnici dulăi,
                        Ş-un mândru cioban,
                        Tânăr moldovean,
                        Cu trei dorojani,
                        Feciori de mocani.
                        Sub poale de munte,
                        Pe dealuri mărunte,
                        Prin crânguri tăcute,
                        Apa-i răcoroasă,
                        Frunza e umbroasă
                        Şi iarba pletoasă
                        Apa de băut,
                        Frunza de şezut,
                        Iarba de păscut.
                        Foaie ş-o lalea,
                        Cioban, d-ajungea,
                        Crângul de vedea,
                        Stân-apropia,
                        Semn i se făcea
                        Şi-n loc se oprea,
                        Dulăi odihnea
                        Pe gânduri cădea.
                        Dar pe când şedea
                        De se tot gândea,
                        O oaie bârsană,
                        Oaie năzdrăvană,
                        Nici iarbă păştea,
                        Nici apă nu bea,
                        Nici umbra-i plăcea,
                        Ci mereu umbla
                        Şi mereu zbiera.
                        Cioban, d-o vedea,
                        Lângă ea se da
                        Şi mi-o cerceta
                        Şi mi-o întreba
                        – Oiţă, oiţă,
                        Oiţă plăviţă,
                        Oiţă bălană,
                        Cu lână bârsană,
                        De trei zile-ncoace
                        Guriţa nu-ţi tace!
                        Apa rău îţi face,
                        Ori iarba nu-ţi place,
                        Ori nu-ţi vine bine
                        Să mai fii cu mine?
                        Oiţa bârsană,
                        Oaie năzdrăvană,
                        Dacă-l auzea,
                        Din gură-i zicea
                        – Stăpâne, stăpâne,
                        Stăpâne jupâne,
                        Drag stăpân al meu,
                        Dat de Dumnezeu,
                        Iarba mie-mi place,
                        Apa rău nu-mi face
                        Şi mult îmi e bine
                        Să fiu tot cu tine,
                        Dar gura nu-mi tace
                        De trei zile-ncoace,
                        Că semn mi se face
                        Că ăi dorojani,
                        Feciori de mocani,
                        Sunt trei veri primari,
                        Şi ei mi s-au dus,
                        S-au dus în ascuns
                        De s-au domuit,
                        Şi mi s-au vorbit,
                        Şi mi s-au şoptit
                        La apus de soare
                        Să mi te omoare
                        Sub poale de munte,
                        Prin crânguri tăcute,
                        Oi când aromesc
                        Şi câini ostenesc.
                        Cioban, d-auzea,
                        Cu oaia vorbea,
                        Din gură-i grăia
                        – Oiţă, oiţă,
                        Oiţă plăviţă,
                        Oiţă bălană,
                        Cu lână bârsană,
                        De eşti năzdrăvană
                        Şi dac-ai văzut
                        Semn că-ţ’ s-a făcut
                        Şi d-ai auzit
                        Cum s-au domuit
                        Şi cum s-au vorbit
                        Şi cum s-au şoptit
                        Ăi trei dorojani,
                        Feciori de mocani,
                        Slugi de nouă ani,
                        Dacă m-or urî
                        Şi m-or omorî,
                        Vina lor o fi,
                        Păcat ş-or plăti.
                        Iar tu, oaia mea,
                        Să le spui aşa,
                        De te-or asculta
                        Io, cât am trăit,
                        Oi am îngrijit,
                        Câinii am hrănit,
                        Pe ei i-am plătit;
                        Să le mai spui iar,
                        De n-o fi-n zadar,
                        Ca să mă îngroape
                        De stână aproape,
                        Oi ca să-mi privesc,
                        Dor să-mi potolesc,
                        Spre partea de luncă,
                        Aproape de strungă,
                        Strunga oilor,
                        Jocul mieilor,
                        Dorul bacilor,
                        În dosul stânii,
                        Să-mi auz câinii,
                        Că ei, d-or lătra,
                        Stăpân c-or chema;
                        Să le mai spui iar,
                        De n-o fi-n zadar,
                        Să le spui aşa,
                        De te-or asculta
                        Când m-or îngropa
                        Şi m-or astupa,
                        Să-mi puie la cap
                        Ce mi-a fost mai drag
                        Căvălaş de soc,
                        Mult zice cu foc;
                        Căvălaş de os
                        Mult zice duios;
                        Căvălaş cu fire,
                        Mult zice subţire;
                        Vânt când o sufla,
                        Fluier o cânta,
                        Oile-or sălta
                        Şi s-or aduna,
                        Câinii-or auzi,
                        La mine-or veni,
                        La mine s-or strânge,
                        Pe mine m-or plânge
                        Cu lacrămi de sânge.
                        Şi tu, oaia mea,
                        Tu, dac-ăi vedea
                        O mândră fetiţă
                        Cu neagră cosiţă
                        Prin crânguri umblând,
                        Din gură cântând,
                        Din ochi lăcrămând,
                        De mine-ntrebând,
                        Să nu-i spui că sunt
                        Culcat sub pământ,
                        Ci că m-am tot dus,
                        Dus pe munte-n sus,
                        Prin vârfuri cărunte
                        Dincolo de munte,
                        Căvălaş să-mi dreg,
                        Flori ca să-i culeg
                        Pentru nunta mea
                        Ce-o să fac cu ea.
 
                        Vorba nu sfârşea,
                        Dorojani venea
                        Şi se repezea
                        Şi mi-l răpunea,
                        Turmele să-i ia.
                        Iar de-l omora,
                        Ei mi-l îngropa
                        La brâu de perdea,
                        ‘N strunga oilor,
                        Jocul mieilor,
                        Dorul bacilor;
                        În dosul stânii,
                        Unde dorm câinii.
                        Ei, de-l îngropa,
                        La cap îi punea
                        Căvălaş de soc,
                        Mult zice cu foc;
                        Căvălaş de os
                        Mult zice frumos;
                        Căvălaş cu fire,
                        Mult zice subţire.
                        Vântul, când bătea,
                        În caval sufla,
                        De jale-mi cânta,
                        Oi că se strângea,
                        Câini că s-aduna,
                        Oile plângând,
                        Câinii tot lătrând,
                        Pe stăpân chemând.
                        Aşa, tot aşa,
                        Vremea vremuia,
                        Dar oaia bârsană,
                        Oaia năzdrăvană,
                        Ea se tot uita
                        Şi nu mai vedea
                        Pe mândra fetiţă,
                        Cu neagră cosiţă,
                        Prin crânguri umblând,
                        Din gură cântând,
                        De el întrebând,
                        Să-i spue că-i dus,
                        Dus pe munte-n sus,
                        Dincolo de munte,
                        Prin vârfuri cărunte,
                        Căvălaş să-şi dreagă
                        Şi flori să-i culeagă.
