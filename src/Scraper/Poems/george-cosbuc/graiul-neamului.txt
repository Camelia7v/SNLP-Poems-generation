                        Fie-a voastră-ntreagă ţară,
                        Şi de cereţi, vă mai dăm,
                        Numai daţi-ne voi graiul
                        Neamului şi se sculară
                        Să ne vremuiască traiul
                        Câţi duşmani aveam pe lume!
                        Graiul ni-l cereau anume,
                        Să-l lăsăm!
 
                        Dar nestrămutaţi strămoşii
                        Tot cu arma-n mâini au stat:
                        Au văzut şi munţi de oase,
                        Şi de sânge râuri roşii,
                        Dar din ţara lor nu-i scoase
                        Nici potop şi nici furtună.
                        Graiul lor de voie bună
                        Nu l-au dat!
 
                        Astăzi stăm şi noi la pândă,
                        Graiul vechi să-l apărăm;
                        Dar pe-ascuns duşmanii cată
                        Să ni-l fure, să ni-l vândă.
                        Dacă-n vreme tulburată
                        Nu ne-am dat noi graiul ţării,
                        Azi, în ziua deşteptării,
                        Cum să-l dăm?
 
                        Repezi trec cu vifor anii,
                        Ispitind puterea ta,
                        Neam român! Cu ură mare
                        Vor căta mereu duşmanii
                        Graiului român pierzare;
                        Dar să piară ei cu toţii:
                        Nu l-am dat, şi nici nepoţii
                        Nu-l vor da!
