                        În zgomotul de tunuri ce tună ne-ncetat
                        La Crâm, pe triste ţărmuri, mă plimb întristat,
                        Şi-n cale-mi, pretutindeni, calc ţărnă de morminte
                        Sub care zac pierdute grămezi de oseminte.
 
                        Pe cerul alb de toamnă zbor bombele vuind
                        Şi cad printre risipiri ca fulgerul trăsnind.
                        Pământul împrejuru-mi, săpat in lungi tranşele,
                        E plin de arme rupte, de gloanţe şi de ghiulele.
 
                        Un şir de mari corăbii stau înecate-n port.
                        Oraşul Sevastopol ars, dărâmat şi mort
                        Întinde pe o culme ruina sa măreaţă,
                        Fantasmă învelită c-un giulgiu de albă ceaţă!
 
                        O, ce spectacol mare de mari deşertăciuni
                        Cu fală-acoperite de-a gloriei cununi!
                        Cât sânge, câte chinuri şi câtă grozăvie
                        Pentr-un monarc despotic şi oarba sa trufie!
 
                        Trecut-au pe aice cutremur sfărmător?
                        Potop trimis din ceruri cu foc pedepsitor?
                        Nici aprigul cutremur, nici flacăra cerească,
                        Dar au trecut urgia şi ura omenească!
 
                        Şi au lăsat în urmă grămadă la un loc
                        O lungă risipire cenuşărită-n foc.
                        Şi multe, fără număr, de tainice mormânturi
                        Pe care sfânta cruce se clatină de vânturi!
 
                        Când va sosi, o! Doamne, un timp mai mângâios
                        În care să pătrundă cuvântul lui Cristos?
                        Să piară duşmănia din trista omenire.
                        Să nu mai fie omul unealtă de pieire?
 
                        Când răsări-va în ceruri frumoasa, blânda zi
                        Ce din orbire cruntă pe regi îi va trezi?
                        Ş-a răspândi în lume simţiri mântuitoare,
                        Dreptatea, libertatea, frăţia-ntre popoare?
 
                        Pierdut în gânduri astfel pe câmp mă rătăcesc
                        Şi-ntr-o adâncă râpă cu jale mă opresc
                        Lâng-un mormânt, la umbră sfărmat de-o bombă groasă
                        Ce din văzduh căzuse pe marmura lucioasă.
 
                        Se sparse bomba-n două, ş-acuma negru-i sân,
                        Ca trista cupă-a morţii, de rouă era plin;
                        Iar din mormântul rece prin marmura zdrobită
                        Crescuse şi-nflorise o mică mărgărită.
 
                        O, taină-a Providenţei! Unealtă de omor
                        Se schimbă pentru păsări în vas răcoritor!
                        Din moarte naşte viaţă, din întuneric soare,
                        Din ţărna mormântală răsare dulce floare!
 
                        O, Doamne! fie, fie ca sângele vărsat
                        Pe sub aceste ziduri într-un războiul turbat
                        Să dea o roadă bună, un drept de re-nviere
                        Pentru-a mea ţară scumpă ce zace în durere!
 
