                        Sultanul de Maroc
                        Are-n împărăţie
                        O sută şi o mie
                        De armăsari cu foc.
                        Dar jur pe Dumnezeu!
                        Că el cu veselie
                        Mi-ar da averea-i mie
                        În schimb pe calul meu.
                        – La Allah, illa Allah, U Mohamed rasul Allah!
 
                        Sultanul de Maroc
                        Are cămile uşoare
                        Ce duc a lui odoare
                        La Mecca, sfântul loc.
                        Dar jur pe Dumnezeu!
                        Că el orice comoare
                        Şi partea lui de soare
                        Mi-ar da pe calul meu.
                        – La Allah, illa Allah, U Mohamed rasul Allah!
 
                        Sultanul de Maroc
                        Mai are-o favorită
                        Frumoasă, înflorită
                        Ca visul de noroc.
                        Dar jur pe Dumnezeu!
                        Că inima-i răpită
                        Chiar pe a sa iubită
                        Mi-ar da pe calul meu.
                        – La Allah, illa Allah. U Mohamed rasul Allah!
 
                        Din Tunis la Maroc
                        Nu-s iute rândunele
                        Aşa de uşurele
                        Ca murgul meu de foc.
                        I-a dat chiar Dumnezeu
                        Picioare de gazele
                        Şi ochi frumoşi de stele
                        Să fie-odorul meu!
                        – La Allah. illa Allah, U Mohamed rasul Allah!
 
