                        – Ce priveşti în jos smerită,
                        Că te mânii te prefaci,
                        Când îţi zic că el îţi place
                        Şi că tu demult îi placi.
 
                        Voi jucaţi în comedie
                        Rolul vostru de-nţelept,
                        Dar de ce unul la altul
                        Vă uitaţi atât de drept?
 
                        De ce, când pe neaşteptate
                        El soseşte uneori,
                        Rumenirea face locul
                        Unei gingaşe palori;
 
                        Şi priveşti cu ochi nesiguri,
                        Sânul creşte fără să vrei?
                        Dar vă stingeţi dupăolaltă…
                        Comedie, dragii mei…
 
                        Parcă-l văd cum vine ici,
                        Şede-n veci pe-acelaşi jeţ
                        Şi la tine îşi îndreaptă
                        Ochii negri şi şireţi.
 
                        Şi când credeţi cum că nimeni
                        Dimprejur nu vă ia seama,
                        Numa-atunci vă daţi în petic
                        Şi vă arătaţi arama.
 
                        Eu vă văd de pe sub gene:
                        Ochi-n ochi priviţi fierbinte
                        Şi de dragi unul altuia
                        Conversaţi fără cuvinte.
 
                        Cine nu v-ar şti, copilă,
                        Da, v-ar crede neam de sfinţi.
                        Şi să staţi numai l-atâta…
                        Bine? Sunteţi voi cuminţi?
 
                        – Taci, mătuşă, tu mă superi,
                        De-i vorbi mai mult eu fug.
                        Ce se pare că-i iubire
                        Nu-i decât prieteşug.
 
                        – De prieteni, se-nţelege,
                        Vă-nşelaţi cu mult sistem.
                        Şi de dânsul nu pe-atâta,
                        Dar de tine mai mă tem.
 
                        Pân-acum pornirea voastră
                        Aţi ştiut să o mascaţi
                        Şi în sufletele voastre
                        Cu durere vă iubeaţi.
 
                        Promiţând unul altuia
                        Cum că nu veţi mai iubi.
                        Voi gândeaţi c-o să rămână
                        Astfel până veţi muri.
 
                        Şi-n această mângâiere,
                        De pe-o zi pe alta, voi
                        Tărăgăniţi o fericire
                        Dureroasă, amândoi.
 
                        Fiind siguri unul de-altul,
                        Să promiteţi fu uşor
                        Cum că nu o să mai faceţi
                        Alianţe de amor.
 
                        Dară azi pui capăt tragic
                        Astei stranie poveşti…
                        – Doamne, Doamne, mătuşico,
                        Nu ţi-i greu să mai vorbeşti?
 
                        – Nu mi-i greu, căci eşti în stare
                        Să sfărâmi ca un… copil
                        Jucăria-ncântătoare
                        A frumosului idil.
 
                        Când vă văd mergând alături,
                        Vă zâmbiţi şi vă privesc
                        Şi când credeţi câte spuneţi,
                        Eu fac haz şi-ntineresc.
 
                        Voi, gurmanzi ai drăgostirii,
                        Cu reţeta cea mai bună
                        Înveliţi amoru-n vorbe,
                        Clevetindu-l împreună.
 
                        Şi feriţi de ochii lumii,
                        Între rariştea de brazi,
                        Voi mergeţi când vine seara,
                        Tu eşti rumenă-n obraz.
 
                        Şi atâta bucurie
                        Văd în ochii tăi cei mari…
                        Nu lipseşte decât nunta
                        C-un taraf de lăutari.
 
                        În zădar oare Teodor
                        Scrie-a codrului poveste?
                        Şi atât de rău îi pare
                        Că băiet el nu mai este?
 
                        Că nu vreţi a da pe faţă
                        Dulcea taină înţeleg,
                        Căci cu-atâta e mai dulce –
                        Dar un capăt nu aleg.
 
                        Şi ce bine aţi petrece
                        Azi, când viaţa vă zâmbeşte,
                        Cum în vremea mea Konaki
                        O spunea pe bătrâneşte:
 
                        „Prin pustii şi munţi sălbateci,
                        Prin prăpastii, râpi, ponoare,
                        Unde-n albia de stâncă
                        Sună blândele izvoare;
 
                        Acolo unde natura
                        Cu puterea ei măreaţă
                        Răspândit-au pretutindeni
                        Bucurie şi viaţă;
 
                        Unde brazii cei de fală
                        Se înalţă cu trufie,
                        Unde zmeura şi mura
                        Au a lor împărăţie;
 
                        Unde toate împreună
                        Strigă: „Vino, te opreşte!”
                        Acolo amorul cheamă,
                        Acolo vină de iubeşte.
 
                        Acolo ochiul zavistnic
                        Nu mai are vreo putere:
                        Nu-i jignire în iubire,
                        Ci noroc şi mângâiere.”
 
                        Ţie-ţi trebuie vecinul;
                        Teodor e pentru tine:
                        Liniştit, cam mizantropic
                        Ş-apoi îl iubeşti, ştiu bine.
 
                        Ţie-ţi place poezia,
                        El lucrează versuri bune.
                        Toate versurile sale
                        Tu pe muzică le-i pune.
 
                        De-i cânta veţi face duo,
                        Glasul vostru se combină;
                        De te-ai pune la piano
                        Te-a însoţi din violină.
 
                        Ţie-ţi place moşioara,
                        Pe a ta vrei s-o lucrezi,
                        Iar el ştie plugăria –
                        Gospodar e, precum vezi.
 
                        Moşioara lui altădată
                        Era tot părăduită,
                        Vezi acuma ce-i aduce,
                        Cât de bine-i rânduită.
 
                        Aşadar, nu sta la gânduri,
                        Prea uşor alegi din două,
                        Eu îţi zic să-ţi iei vecinul,
                        Ie-l cu mâinile-amândouă.
 
                        – Toată ziua se închide
                        Prin autori mâncaţi de molii
                        Şi îl vezi întotdeauna
                        Cumu-i plin de colbul şcolii.
 
                        – Dar nu vine-n toată seara?
                        – Vine. Poate i-i urât.
                        Ş-apoi nu ştii cum că fusta
                        Femeiască-o au… urât?
 
                        – Pentru?
                        – Ştiu eu care-i cauza?
 
                        – Pentru că în lumea toată
                        Numai una-i este dragă.
                        Vezi aşa, aşa e, fată.
 
                        – Ş-acea una?
                        – Acea una
 
                        Stă înaintea mea şi coase
                        Şi de-i spun că este astfel
                        Se preface mânioasă.
 
                        – Frumuseţi să sperii lumea,
                        Precum însăşi vezi, nu am,
                        Deci în cumpănă pun toate
                        Şi le măsor dram cu dram.
 
                        Ş-am văzut că-i mult mai bine
                        C-un moşneag să mă cunun
                        Decât iar să-mi risc eu sama
                        C-un bărbat ori c-un nebun.
 
                        Eu susţin că orice casă
                        Din convenţie se face:
                        E mai multă fericirea
                        Căci într-însa este pace.
 
                        – Pace? Da cunoşti moşnegii?
                        Scârţâie neîncetat.
                        Ba-i bolnav, ba n-are vreme
                        Să te ducă la primblat.
 
                        De faci muzică el cască,
                        Dacă râzi el e ursuz,
                        Să vorbeşti de vrei ai voie,
                        Da nici glasul nu-i auzi.
 
                        Când s-apropie, drăguţă
                        Fată! – funia de par,
                        Atunci chin! Moşneagu-ntr-una
                        Scârţâie ca un car.
 
                        Nu doresc, nepoată dragă,
                        Să ajungi la aşa hal…
                        Ştii ce pace e aceea?
                        E tăcerea din spital.
 
                        Alta-i pacea sufletească
                        Care e rodul iubirii –
                        Şi acolo e tăcere,
                        Dar tăcerea fericirii.
 
                        Tu lucrezi iar el acasă
                        Poate sta, poate lucra,
                        Dar din când în când aruncă
                        Ochii lui asupra ta.
 
                        Şi se uită lung la tine.
                        Doamne! limpede mai ştie
                        Cum că fără tine lumea
                        I-ar fi chiar ca o pustie.
 
                        Vii la spate, vezi ce scrie,
                        Peste şiruri tu alergi,
                        Îi iei pana chiar din mână,
                        Singură vreo vorbă ştergi.
 
                        Şi să crezi că ştears-o lasă
                        Dacă tu vei zice: nu.
                        Te aprobă căci în minte-i
                        Şi în inima-i eşti tu.
