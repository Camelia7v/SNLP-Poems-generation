                        Marea e nespus de mare,
                        Cerul larg în ea se scaldă,
                        Ce copil nu ar vrea oare,
                        Mare-albastră să o vadă?
 
                        Marea e nespus de mare,
                        De parcă nu are maluri,
                        Soarele din ea răsare,
                        Luna noaptea doarme-n valuri.
 
                        Colo-n mare, în adâncuri,
                        Stelele îşi spală raza,
                        Printre scoici, printre corali,
                        Zeul mării-şi spală faţa.
 
                        Ce frumoasă este marea,
                        De-o priveşti în fapt de seară,
                        Peste ape – o văpaie –
                        Soarele apune iară.
 
                        Marea, ca o mamă bună,
                        Râuri şi izvoare multe,
                        Lângă sânul ei le-adună,
                        Marea vine de la munte.
