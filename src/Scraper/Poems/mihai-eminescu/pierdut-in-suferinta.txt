                        Pierdut în suferinţa nimicniciei mele,
                        Ca frunza de pe apă, ca fulgerul în haos,
                        M-am închinat ca magul la soare şi la stele
                        Să-ngăduie intrarea-mi în vecinicul repaos;
                        Nimic să nu s-audă de umbra vieţii mele,
                        Să trec ca o suflare, un sunet, o scânteie,
                        Ca lacrima ce-o varsă zadarnic o femeie…
                        Zadarnica mea minte de visuri e o schele.
 
                        Căci ce-i poetu-n lume şi astăzi ce-i poetul?
                        La glasu-i singuratec s-asculte cine vrea.
                        Necunoscut strecoară prin lume cu încetul
                        Şi nimeni nu-ntreabă ce este sau era…
                        O boabă e de spumă, un creţ de val, un nume,
                        Ce timid se cutează în veacul cel de fier.
                        Mai bine niciodată el n-ar fi fost pe lume
                        Şi-n loc să moară astăzi, mai bine murea ieri.
