                        Prin dumbravă se strecoară
                        Vânt de vară,
                        Şi cocorii, şir pribeag,
                        În adânc senin plutesc.
                        Cântă cucu în huceag:
                        Cucule, câţi ani trăiesc?
                        Îmbrăcatu-s-au în floare
                        De ninsoare,
                        Pomii toţi de prin livezi.
                        Râul lunecă pe prund
                        Aşa limpede că-i vezi
                        Pietricelele din fund.
                        Jos, în umbră de răchite,
                        Tăinuite
                        Viorele s-au ivit,
                        Şi-n păr negru la femei
                        Cât de albi au înflorit
                        Parfumaţii ghiocei!
                        Vin’, iubito! O poveste
                        Tristă este
                        Viaţa noastră când s-a stins,
                        Dar e rai când o trăim.
                        Vino! Domnul dinadins
                        Ne-a făcut să ne iubim:
                        A pus vara în dumbravă
                        Şi-a zis: „Na-vă
                        Crângul plin de cântători,
                        Şi copacii înverziţi,
                        Şi poienile cu flori
                        Vi le dau să vă iubiţi!”
