                        Ah, mierea buzei tale am gustat-o,
                        A buzei tale coapte, amorul meu;
                        Zăpada sânului eu am furat-o,
                        De ea mi-am răcorit suflarea eu;
                        Ah, unde eşti, demonico, curato,
                        Ah, unde eşti să mor la sânul tău!
 
                        Ce sunt eu azi? – o frunză, o nimică.
                        Şi-mi pare că am fost un împărat;
                        Simţirea care sufletu-mi despică
                        E ca şi când o lume mi-a furat;
                        Ah, mierea buzei tale, păsărică,
                        Am nebunit de când o am gustat!
 
                        Ah, cum nu eşti, să-ţi mistuiesc viaţa,
                        Să-ţi beau tot sufletul din gura ta,
                        Să-ţi sorb lumina până ce-or fi de gheaţă
                        Frumoşii-ţi ochi – să-ţi devastez aşa
                        Tot ce tu ai frumos… o, mă învaţă
                        Să te ucid cu respirarea mea!
 
                        Să murim amândoi… La ce trăiesc eu,
                        La ce trăieşti tu pe a lumii spume?
                        Sărmane inimi închegate-n vreme,
                        Sărmane patimi aruncate-n lume;
                        Ah, să murim, nu plânge, nu te teme.
                        Că undeva s-afla al nostru nume!
 
                        Încet, încet… să ne culcăm în raclă,
                        Încet de pe pământ ne-om furişa.
                        O, stinge a privirii tale faclă,
                        Închide ochii tăi… aşa, aşa;
                        Ce bine e să dormi adânc în raclă,
                        Să dormi adânc, să nu mai ştii ceva.
 
                        Iubito, vremea-n loc să steie,
                        Să stingă universu-ntreg în noi:
                        O rază încă, încă o scânteie,
                        Ş-apoi dispare tot… ş-apoi, ş-apoi
                        Simt încă gândul tău iubit, femeie,
                        Ş-apoi nu vom mai fi nimic… noi doi.
