                        Vecină cu moşia bogată şi domnească
                        Se-ntinde o câmpie mănoasă, răzeşească,
                        Pe care o pândeşte avanul domnitor
                        Cu poftă nesăţioasă, cu ochi adunător.
                        El vrea ca să-şi cârpească hlamida aurită
                        Cu zdreanţa sărăcimii de veacuri moştenită.
                        Dar nu vrea răzeşimea să-i vândă-al său ogor,
                        Căci e legat prin sânge pământul de popor.
                        Nu vrea? răcneşte vodă… Prostimea înteţită
                        Ridică azi din ţărnă fiinţa-i umilită
                        Şi îndrăzneşte a-şi pune voinţa-n faţa mea?
                        Să afle dar ce-i vrerea atunci când domnul vrea!”
 
                        A doua zi o ceată de mulţi neferi călare,
                        Înconjurând pe vodă, păşesc peste hotare,
                        Şi ca să tragă-o brazdă, aduc un mare plug,
                        Unealtă de răpire cu şase boi în jug…
                        Câmpia năvălită luceşte verde-n soare,
                        Dar un fior pătrunde în orice fir şi floare.
                        Şi via ciocârlie cântarea şi-a curmat,
                        Şi zarea se-nveleşte c-un nor întunecat.
 
                        Din capătul câmpiei începe plugul rece
                        Să tragă brazda neagră pe locul unde trece
                        Şi pajiştea atinsă geme ne-ncetat
                        De-a fi-njumătăţită prin fierul blestemat.
                        Văzduhul se răsună de strigăte de ură
                        Şi plugul lasă-n urmă-i în verdea bătătură
                        O rană lungă, largă, din care amărât
                        Se-nalţă în cer blestemul pământului răpit.
 
                        Şi tot înaintează plugarii… când deodată
                        O falnică româncă în cale se arată,
                        Frumoasă, tristă, naltă, pe frunte cu ştergar
                        Şi c-un pruncuţ la sânu-i, păşind măreţ şi rar.
                        Ea vine şi în faţă cu boii se opreşte,
                        Din ochi aruncă fulgeri, apoi aşa grăieşte:
                        Vrei să ne prăzi tu, vodă, avutul strămoşesc?
                        A! dacă nu ai teamă de trăsnetul ceresc,
                        Na! zi să treacă plugul pe-al meu copil din faşă,
                        Ca să rămână-n lume pomină ucigaşă.
                        Ea zice şi depune odoru-i lângă boi.
                        Minune! Cei din frunte, plăvanii amândoi,
                        Cu ochi plini de blândeţe pe dânsul capul pleacă,
                        Îl miroase; el râde şi ei nu vor să treacă.
 
                        În lături! strigă vodă, şi glasu-i răguşit
                        Se pare de păcatu-i în piept înăduşit.
                        Iar falnica româncă pe sânu-i alb cruceşte
                        A sale braţe albe, obrazu-şi dezveleşte
                        Ş-adaugă în glas tare: Mai bine mort de mic
                        Decât s-ajungă în lume prin tine un calic.
                        Da! trage brazda, fiară, şi-ngroapă laolaltă,
                        Alăture cu pruncul, mândria ta înaltă!
                        Năprasnic atunci vodă c-un bici cumplit de foc
                        Loveşte-n boi să-i mâne, dar boii stau pe loc
                        Ş-acoperă copilul cu-o caldă înfăşare
                        Prin aburii ce ies din deasa lor suflare.
                        Şi ciocârlia-ncepe cântările a-şi urma,
                        Şi mama în uimire începe-a lăcrima.
 
                        Muiere! strigă vodă turbat, schimbat în fiară.
                        Pieri deci şi tu pe brazdă, şi ţâncul fraged piară!
                        Nebun, el se repede, dar n-a făcut doi paşi,
                        Şi iată că tufarii se mişcă a vrăjmaşi.
                        Şi iată că s-aude un glas de răzbunare,
                        Şi iată că se vede o gloată-n fuga mare
                        Venind cum vine zmeul pe aripă de vânt,
                        Cu-o falcă sus în ceruri şi alta pe pământ.
                        Răzeşii sunt, răzeşii! Fugiţi, pieriţi cu toţii.
                        Păcatul vă ajunge, neferi şi domni, voi, hoţii!
                        Răzeşii în urgie s-apropie de voi
                        Ca să vă puie-n juguri, să daţi plugul înapoi.
                        …………….
                        Dispar în clipă hoţii, şi zarea se deschide,
                        Şi gloata strigă: Oarba! şi copilaşul râde.
 
