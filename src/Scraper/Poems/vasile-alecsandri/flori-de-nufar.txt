                        Prin trestia din baltă ce-n aer se mlădie
                        Răsună-n dimineaţă o tainică-armonie.
                        Sunt zâne ce se scaldă în fragedele zori?
                        Nu-s zâne, dar copile, a zânelor surori.
 
                        Virginele în apă intrat-au cu sfială,
                        Ş-acum se joacă vesel în dulcea-i răcoreală,
                        Şoptind, privind în undă albastrul cer senin,
                        Umplând cu flori de nufăr cămeşa de la sân.
 
                        O rază aurie prin stuhul des pătrunde
                        Şi gingaş luminează în cuibul ce le-ascunde
                        Comori de tinereţe, comori de fericiri,
                        Încântătoare forme de albe năluciri.
 
                        Priviţi! cetatea verde se mişcă, se deschide.
                        O mândră copiliţă apare, iese, râde
                        Şi lunecă… Deodată, rotunzi şi albiori,
                        Apar la foc de soare doi nuferi plutitori.
 
