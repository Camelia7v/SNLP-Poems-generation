                        Să ne ferească Dumnezeu
                        Şi audă-ne din cer cuvântul!
                        Mi l-a înghiţit acu pământul,
                        Şi-atâta om aveam şi eu!
                        Mi l-am întors în pat cu mâna,
                        Şi-am fost la babe şi la vraci
                        Şi-am dat şi milă la săraci –
                        Şi mi-a murit la săptămână!
 
                        De suflet noi voiam să-l dăm
                        Şi-l dădeam gata-n mâna morţii!
                        Era voinic; trăsese sorţii,
                        Şi-am tot zorit să-l însurăm.
                        Găsisem una mai de gazdă –
                        Căci nu eram nici noi din drum
                        Dintâi n-o vruse nicidecum
                        Dar s-a mai dat şi el pe brazdă.
 
                        Şi ne-am gătit după puteri,
                        Cu lăutari s-aducem fata,
                        Cu vin şi chef, precum e data –
                        Ţin minte toate, ca de ieri.
                        Şi câţi nuntaşi! Să-i spună pragul!
                        Şi-afară ger, ca la Crăciun.
                        Mireasa ici, dincolo nun,
                        Şi-n mijloc el, mai mare dragul!
 
                        Şi-aşa deodată l-au cuprins
                        Călduri – c-a fost şi cald în casă –
                        El a ieşit de după masă
                        Îmbujorat de vin şi-aprins.
                        Şi până să băgăm de seamă,
                        Vântoasele-şi făcură rost –
                        Şi dacă nu ştiu eu ce-a fost,
                        Atunci eu nu ştiu cum mă cheamă!
 
                        În curte el de vorb-a stat
                        Cu doi flăcăi. Şi vezi, deodată.
                        Aşa din vorbă aşezată
                        Gemu cu glasul înfundat;
                        Apoi cu mâinile-amândouă
                        Şi-a rupt cămaşa de pe el –
                        Flăcăii spun, dar nu la fel;
                        Dar drept e cum vă spun eu vouă.
 
                        Că vâjâia vârtej de vânt,
                        Pe când vorbeau: plecase răul!
                        Şi undele-nghiţind flăcăul
                        L-au ridicat de pe pământ.
                        Şi se făcu-n văzduh roşeaţă
                        Ca-ntr-un pahar cu sânge-umplut –
                        Băiatul meu era pierdut
                        Când s-a mai limpezit de ceaţă!
 
                        Ce-a fost apoi – la Dumnezeu
                        Sunt toate câte sunt să fie!
                        Ce-a fost apoi, pământul ştie;
                        Dar spui ce-am auzit şi eu –
                        Că l-au văzut fugind orbeşte
                        Se jură vameşul, de-i ceri,
                        Şi doar el nu-i copil de ieri
                        Să nu-nţeleagă ce vorbeşte!
 
                        – „Venea ca un nebun spre rău.
                        Din jos de pod! Şi cu mirare
                        Eu stam să văd ce gânduri are,
                        Că-n vad e apa până-n brâu.
                        Pe mal s-a desculţat în grabă,
                        Trecând prin râu. L-aş fi strigat,
                        Dar m-am temut că-i apucat
                        Şi-mi prind cu Necuratul treabă.
 
                        Pe mal dincolo nu-l văzui
                        Să-şi tragă cizmele-n picioare.
                        Fugea de-a razna pe răzoare
                        Desculţ, aşa – de maica lui!”
                        Vezi, nu i-au dat răgaz la multe!
                        Şi eu l-am tot rugat frumos:
                        – „Să-mbraci măcar cevaşi pe dos”.
                        Dar parc-a fost el om s-asculte!
 
                        Şi-aşa în neştire l-au purtat
                        Cum nici nu te gândeşti cu gândul!
                        Trei sate l-au purtat de-a rândul!
                        Şi-acolo, într-al treilea sat
                        Bătu-n ferestre la o casă –
                        Ei, vezi, şi să te miri ce spun:
                        din om întreg te fac nebun,
                        Şi din voinic, neom te lasă.
 
                        Ei spun aşa ca s-a ţinut
                        Cu văduva din cas-aceea.
                        Dar eu nici nu cunosc femeia –
                        Şi-a fost apoi, că nici n-am vrut
                        Să ştiu de ea. Şi-am stat întruna.
                        Am stat de el ca să-l însor,
                        Şi el, văzând că-i tot dăm zor,
                        S-a lepădat de ea cu buna.
 
                        Şi-acolo, Doamne, mi l-au dus,
                        De ne-a stricat tot rostul vieţii!
                        Şi-l aşteptam la horă, bieţii,
                        Şi, galbeni-ceară, când ne-au spus
                        Flăcăii, cari au fost cu dânsul:
                        Eu n-aveam lume pe pământ
                        Să ştiu pe care lume sânt,
                        Aşa mă podidise plânsul.
 
                        A doua zi, pierit zăcea
                        În ieslea grajdului, pe paie.
                        Şi-ar fi putut din el să taie
                        Bucăţi-bucăţi, că nu simţea.
                        N-avea putere-n el să-şi tragă.
                        Nici sufletul, şi-aşa răpus
                        Zăcea pe ţol cu faţa-n sus
                        Cu ochii stinşi şi fără vlagă.
 
                        În două zânele l-au rupt,
                        I-au stors şi sângele cu-ncetul
                        Căci nu putea să-şi mişte, bietul,
                        Nici ochii-n cap! Şi i-au mai supt
                        Şi glasul, ca pe muţi lăsându-l;
                        Iar noi din gură-i n-am putut
                        S-aflăm ce-a fost şi ce-a făcut,
                        Şi nu-i puteam ghici nici gândul!
 
                        Îi dase ceasul rău în drum!
                        De nu-mi ieşea atunci din casă,
                        Eu n-aş fi de copil rămasă,
                        Că l-aş avea băiat şi-acum!
                        Aşa… mi l-a înghiţit pământul
                        Şi-atâta om aveam şi eu –
                        Să ne ferească Dumnezeu
                        Şi audă-ne din cer cuvântul!
