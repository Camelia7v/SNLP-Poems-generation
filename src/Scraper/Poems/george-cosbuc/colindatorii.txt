                        Cad fulgii mari încet zburând,
                        Şi-n casă arde focul,
                        Iar noi pe lângă mama stând
                        De mult uitarăm jocul.
                        De mult şi patul ne-aştepta,
                        Dar cine să se culce?
                        Rugată, mama repeta
                        Cu glasul rar şi dulce
 
                        Cum sta pe paie-n frig Hristos
                        În ieslea cea săracă,
                        Şi boul cum sufla milos
                        Căldură ca să-i facă,
                        Drăguţ un miel cum i-au adus
                        Păstorii de la stână
                        Şi îngeri albi cântau pe sus
                        Cu flori de măr în mână.
 
                        Şi-auzi! Răsar cântări acum,
                        Frânturi dintr-o colindă,
                        Şi vin mereu, s-opresc în drum;
                        S-aud acum în tindă
                        Noi stăm cu ochii pironiţi
                        Şi fără de suflare;
                        Sunt îngerii din cer veniţi
                        Cu Ler, oi Domnul mare!
 
                        Ei cântă nălţător şi rar
                        Cântări de biruinţă,
                        Apoi se-ntorc şi plâng amar
                        De-a Iudei necredinţă,
                        De spini, de-ostaşi, şi c-a murit…
                        Dar s-a deschis mormântul
                        Şi El acum e-n cer suit
                        Şi judeca pământul.
 
                        Şi până nu tăceau la prag,
                        Noi nu vorbeam nici unul
                        Sărac ne-a fost, dar cald şi drag
                        În casă-ne Crăciunul.
                        Şi când târziu ne biruia
                        Pe vatra caldă somnul,
                        Prin vis vedeam tot flori de măr
                        Şi-n faşe mic pe Domnul.
