                        Scumpă, albă lăcrimioară!
                        Vezi tu roua de pe flori
                        Cum luceşte ş-apoi zboară
                        De se schimbă-n negri nori?
 
                        Astfel gingaşa lucire
                        Din ochi dulci, veselitori,
                        Trist în lacrimi de mâhnire
                        Se preface-adeseori!
 
                        Câte inimi înflorite
                        La lumină vesel zbor,
                        Şi deodată vestejite
                        Fără vreme cad si mor!
 
                        Câte visuri de iubire,
                        Dulci a inimii comori,
                        Trec, se sting ca nălucire
                        Şi ca fulgeri trecători!
 
                        Asta-i legea crudei soarte,
                        Lege făr’ de mângâieri!
                        Azi e viaţă, mâni e moarte,
                        Azi plăcere, mâni dureri!
 
                        Fericit care-mplineşte
                        Visul său pe-acest pământ!
                        Fericit care iubeşte
                        Pân-a nu cădea-n mormânt!
 
                        Căci iubirea din junie
                        Schimbă lumea-n vesel rai,
                        Şi cu sufletul reînvie
                        In cerescul dulce plai!
 
