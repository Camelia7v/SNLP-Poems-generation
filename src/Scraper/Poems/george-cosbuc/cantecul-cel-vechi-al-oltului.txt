                        Vine, tată, Oltul mare;
                        Malul stâng de-abia îl zăresc.
                        Las să vie Oltul mare,
                        Că, români de când trăiesc,
                        Oltul tot la piept ne are
                        Şi-i al nostru şi ne ştie
                        Şi nu bate cu mânie
                        Malul cel basarabesc.
                        Vine mare, las să vie
                        Că ni-e sol dumnezeiesc.
                        Vine, tată, Oltul mare,
                        Brazi trăsniţi rostogolind.
                        Las să vie Oltul mare,
                        Căci tătarii-ncoace tind,
                        Dar li-e Oltul în cărare
                        Şi n-au inimă să-l treacă
                        Şi sperieţi se-ntorc şi pleacă,
                        Cu noi horă nu se prind.
                        Las să vie, că-i îneacă,
                        Neamul nostru mântuind.
                        Vine, tată, Oltul mare,
                        Şi cu sânge-amestecat.
                        Las să vie Oltul mare,
                        Că mulţimi de oşti tătare
                        El pe mal a apucat.
                        Lifte poartă, lifte duce,
                        Lifte, bată-i sfânta cruce;
                        Oltul capul le-a mâncat!
                        Las să vie să-i apuce
                        Că ni-e scut de Domnul dat.
