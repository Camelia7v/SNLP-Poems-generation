                        De-aş fi, iubito, gingaşa floare
                        Ce creşte-n vale, lângă pârău,
                        Aş da şi roua şi mândrul soare
                        Pe-o rază dulce din ochiul tău.
 
                        De-aş fi, iubito, pasărea mică
                        Ce printre frunze saltă uşor,
                        Pe-a tale braţe stând fără frică,
                        N-aş vrea în lume ca să mai zbor.
 
                        De-aş fi, iubito, vântul de seară,
                        Eu nici o floare n-aş îngâna,
                        Ci cât e noaptea de primăvară
                        Pe sânu-ţi fraged m-aş legăna.
 
                        De-aş fi, iubito, îngerul care
                        Te-adoarme noaptea cu glasul său,
                        Ţi-aş fura tainic o sărutare
                        Şi-n cer te-aş duce pe sânul meu.
 
