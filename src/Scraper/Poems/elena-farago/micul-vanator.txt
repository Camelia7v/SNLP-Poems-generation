                        Spunea Mihnea către câine:
                        – „Tare sunt voios, măi Pik!
                        Uite-ţi dau un os şi pâine,
                        C-am să merg cu tata mâine
                        Şi cu tine merg, măi Pik,
                        Nu-mi mai trebuie nimic;
 
                        Am o puşcă-adevărată,
                        Am şi sac de vânător,
                        De s-ar face „mâine” odată
                        Să-mi văd puşca încărcată
                        Şi să vad şi eu cum mor
                        Păsărelele din zbor…
 
                        Va muri vreuna oare
                        Când oi da cu puşca? Dar
                        Am să stau să vad cum moare?
                        Că eu plâng, măi Pik, şi-mi pare
                        C-am să plâng şi-acuma chiar.
 
                        Plâng, dar mama-i vinovată
                        Că tot spune că-i păcat,
                        Ce, nu ştii? a plâns odată
                        Pentru-o pasăre-mpuşcată
                        Şi pe tata l-a certat.
 
                        Că spunea că nu-i păcat…
                        Dacă spune tata, poate
                        Că-i aşa cum spune, dar
                        Bine-ar fi, măi Pik, de toate
                        Păsărelele-mpuşcate
                        Ar putea să-nvie iar…
 
                        Dar atunci la ce-ar fi bune
                        Gloanţe şi alici şi puşti
                        Dacă-n sac nu ai ce pune
                        Când te-ntorci? atuncea, spune,
                        Pentru ce să mai împuşti?
 
                        Şi cum mergi cu sacu-n spate
                        De n-ai gând să-mpuşti nimic,
                        Şi ce sac mai am eu, frate,
                        Şi ce haine încheiate
                        Cu butoni ce nu se stric’
                        Că-s de corn de cerb, măi Pik.
 
                        Ai să vezi tu mâini ce bine
                        Îmi stă mie vânător,
                        Merg cu tata şi cu tine
                        Şi-au să spuie toţi de mine:
                        – „Ce mai pui de vânător!”
 
                        Pui de vânător, vezi bine,
                        Dar cu mila ce mă fac?
                        Când mi-o spune tata – „Ţine
                        Puşca drept, şi trage bine!”
                        Ce mă fac, măi Pik, ce fac
                        Când va face puşca PAC,
 
                        Şi-oi vedea eu păsărele
                        Moarte din pricina mea?
                        Am să plâng mai rău ca ele…
                        Doamne, zău, ce de belele,
                        Vai de bucuria mea!
 
                        Dar de-aş spune tatei oare
                        Că pân’ mă deprind, aş vrea
                        Să merg doar la vânătoare
                        Şi să-mi fac o ţintă mare
                        Colo-n câmp să trag în ea?
                        Ce crezi tu, mă Pik, ar vrea?
 
                        Şi să-l rog să-mi dea şi mie
                        Să aduc ceva vânat?
                        Uite-aşa, halal să-mi fie!
                        Cine ar putea să ştie
                        Că nu eu l-am împuşcat?
 
                        Dar de cineva mă-ntreabă
                        Ce aduc în sac, pot eu
                        Să mai fiu copil de treabă
                        De-oi minţi spunând în grabă
                        Că aduc vânatul meu?
 
                        Nu, măi Pik, întotdeauna
                        Le-am spus toate drept şi-acum
                        Să trântesc gogea minciună
                        Pentr-un „bravo” luat în drum
                        Pe nedrept? Ba nicidecum,
 
                        Eu răspund vorba curată
                        Cum e drept, şi alt nimic –
                        Că pe cei ce mint o dată
                        Nu-i mai crede nimeni, Pik.
                        Şi rămân pe viaţa toată
                        Nişte oameni de nimic”.
