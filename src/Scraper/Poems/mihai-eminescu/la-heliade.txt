                        De mi-ar permite Apolon s-aleg dintre cunune,
                        Ghirlanda n-aş alege-o de flori plăpânde, june,
                        Ci falnica cunună a bardului bătrân;
                        Eu n-aş alege lira vibrândă de iubire,
                        Ci ceea care falnic îmi cântă de mărire,
                        Cu focul albei Veste aprinde al meu sân.
 
                        Ghirlanda ce se-nsoară cu silfele uşoare,
                        Pe fruntea inspirată, pe fruntea-nspirătoare,
                        De bucle-ncunjurată, blondine, undoind,
                        Plăcută-i a ghirlandă – sublimă însă este
                        Cununa cea de laur, ce sântă se-mpleteşte
                        Pe fruntea cea umbrită de bucle de argint.
 
                        Ca visul e cântarea ce-o-ntoană Eol dulce,
                        Când silfele vin jalnic prin lilii să se culce,
                        Să doarmă somn de îngeri pe sânul alb de flori,
                        Sublim însă e cântul când ţipă şi ia-n goană
                        Talazurile negre ce turbă, se răstoarnă,
                        Şi spumegă ca furii şi urlă-ngrozitor.
 
                        Astfel îţi e cântarea, bătrâne Heliade,
                        Cum curge profeţia unei Ieremiade,
                        Cum se răzbun-un vifor zburând din nor in nor.
                        Ruga-m-aş la Erato să cânt ca Tine, barde,
                        De nu în viaţa-mi toată, dar cântecu-mi de moarte
                        Să fie ca „Blestemu”-Ţi să-l cânt, apoi să mor.
