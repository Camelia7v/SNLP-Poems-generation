                        Stau acum pe-o buturugă
                        Şi mă uit prin văi,
                        Nu-i mai mult decât de-o fugă
                        Până-n deal: şi parcă-i oaste
                        Cum se văd în şir de coaste
                        Sutele de clăi.
 
                        Împrejurul meu învie
                        Toate câte sunt,
                        Ce de joc şi veselie
                        Când e soarele la toacă!
                        Iată-le, sărind la joacă
                        Undele de vânt.
 
                        Una printre clăi s-ascunde;
                        Umblă pe furiş,
                        După ea mai multe unde, Fuge care mai de care,
                        Dar, cotind, gonita sare
                        Repede-n tufiş.
 
                        Toate-n câmp acum s-adună
                        Crângul răscolind
                        Iar frunzişul sună, sună!
                        Dar pe când aleargă ceata,
                        Iat-o, din tufiş, şireata,
                        Iese hohotind.
 
                        Ies, cu capul dat pe spate,
                        Soaţele-i spre văi;
                        Răzvrătesc, întunecate,
                        Brazdele de fân, se-ncurcă
                        Printre spini şi iarăşi urcă
                        Coasta, printre clăi.
 
                        Şi mereu aşa colindă
                        Dealurile-ntregi.
                        Şi-n sfârşit, când e s-o prindă
                        Toate cad pe ea deodată,
                        Din grămada-ncăierată
                        Nu le mai alegi.
 
                        Multe guri acum se-ngaimă,
                        Vălmăşag nespus;
                        Paiele de câmp, de spaimă,
                        În vârtej acolo prinse
                        Se rotesc şi joacă-mpinse,
                        Se ridică-n sus.
 
                        Liniştite-n urmă toate
                        Tac şi stau pe loc.
                        Nu ştiu, de-obosite, poate.
                        Ori aleg prin Ugă-Bugă
                        După cine să mai fugă
                        Într-al doilea joc.
 
                        Că-n curând încep să salte
                        Pe sub tei; şi cern
                        Flori de tei din crengi înalte.
                        Loc făcându-le să treacă,
                        Ierbi şi flori pe câmp s-apleacă,
                        Spicele s-aştern.
 
                        Iar din tei, privind la ele,
                        Ispitiţi de joc,
                        Nişte pui de rândunele
                        Şi-au uitat mâncarea-n gură:
                        Jocul ăsta nu-l ştiură!
                        Cerule, fă loc!
 
                        Unu-ncepe acum să-şi bată
                        Aripile-n vânt,
                        Iată-i toţi acum deodată
                        Ciripind în zări senine:
                        Iar pe sus pe acolo-i bine,
                        Nu ca pe pământ!
 
                        Şi se încinge-o veselie,
                        Toate sar mereu,
                        Flori şi ierburi din câmpie,
                        Vânt şi flori şi rândunele –
                        Vesel, de-aş putea cu ele
                        M-aş juca şi eu!
 
                        Gâtul mierlele întinzându-l
                        Nici nu mai ajung
                        Să răsufle, – aşa li-e gândul
                        La ce văd, la câte-ascultă,
                        Şi-n uimirea lor cea multă
                        Şuieră-ndelung.
 
                        Veveriţa, de mirare,
                        Când e-n vârf de fag,
                        Când p-un ram, când pe-altul sare,
                        După cum mai bun e locul
                        Printre crengi să vadă jocul
                        Cel aşa de drag.
 
                        Iată-i iepurii, nebunii
                        Coarne-n cap îşi pun,
                        Stau în două labe unii,
                        Alţii peste cap s-aruncă,
                        Sturzii hohotesc pe luncă,
                        Şi, de râs nebun,
 
                        Pitpalacu-n grâu sughiţă
                        Iar nepoţii lui
                        După mama cea pestriţă,
                        Mai pestriţi ca ea la pene,
                        Sprinteni fug prin buruieni
                        Doisprezece pui.
 
                        Şi mereu se-ncinge jocul,
                        Până pe-nserat –
                        Şi e plin de râset locul,
                        Plin de cântec deal şi vale.
                        Câte-un nor drumeţ pe cale,
                        Galben de mirat,
 
                        Stă pe loc acolo-n naltul
                        Cerului, privind.
                        Plec-apoi. Dar vine altul.
                        Nu ştiu ce gândeşte norul,
                        Dar atotstăpânitorul
                        Soare-n cer, zâmbind,
 
                        Ca un moş privind nepoţii,
                        Zice: „Aşa băieţi!
                        Veseli şi la joc cu toţii!
                        Pentru asta-mi place mie
                        Truda mea de-o veşnicie
                        Să tot nasc vieţi!”
