                        Ce s-alegea de noi, a mea nebună,
                        De ne-ntâlneam demult cu-aşa iubire?
                        Sau nebuneam mai mult încă-mpreună,
                        Sau eu muream de-atâta fericire.
 
                        Viaţa mea cea strălucită
                        De ochii tăi cei de copil
                        Era cu zgomot şi-nflorită
                        Precum e luna lui april.
 
                        Şi-n astă înflorire zgomotoasă
                        Noi ne-am fi fost atât… atât de dragi…
                        Cu toane multe, tu, ca o crăiasă,
                        Iar eu – de tine lacom – ca un pagi.
 
                        Acum ca-n toamna cea târzie
                        Un istovit şi trist izvor,
                        Asupra-i frunzele pustie
                        A noastre visuri cad şi mor.
 
                        Şi de nimica astăzi nu-mi mai pasă,
                        Nu cer nimic din lume, nici aştept.
                        Mă mir de ce cu strângeri dureroase
                        Sărmana inimă mai bate-n piept.
 
                        În văduvire şi eclipsă,
                        Eu anii mei îi risipesc,
                        Simţind în suflet pururi lipsă
                        De chipul tău dumnezeiesc.
