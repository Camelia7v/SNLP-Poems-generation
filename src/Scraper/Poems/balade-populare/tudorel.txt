                        Foicica ulmului,
                        La marginea drumului,
                        Drumul Ţarigradului
                        Şi schelii-mpăratului,
                        Case-nalte s-au zidit,
                        Cârciumioară s-a gătit
                        Şi frumos că s-a boit.
                        Dar cine mi le-a clădit?
                        Savalaşi Tudor,
                        Pazarghian Tudor,
                        Heisicol Tudor.
                        Foaie verde ş-o lalea,
                        N-avea naiba ce lucra?
                        Tudorel mi se-ndemna
                        Şi de tânăr se-nsura,
                        Frumoasă mândră lua;
                        De frumoasă ce erea,
                        Cârciumăreas-o punea,
                        Ş-o chema, mări, Voica.
                        Dar unde cârciumărea?
                        La marginea drumului,
                        Drumul Ţarigradului
                        Şi schelii-mpăratului.
                        Cine pe drum că trecea
                        La cârciumă
                        Se oprea,
                        La Voichiţa
                        Se uita
                        Şi de dragul ei tot bea
                        Beau-şi turcii
                        Papucii,
                        Ieniceri
                        Hangerile,
                        Croitori
                        Foarfecile,
                        Cirezari
                        Cirezile,
                        Rămâneau
                        Cu pungile,
                        De le oftau
                        Buzele!
                        Tudorel se-mbogăţea
                        Şi, d-avere ce-şi avea,
                        Îşi strângea
                        Şi-şi cumpăra
                        Catâraşi
                        Cu gălbenaşi,
                        Şi cirezi
                        De boi d-ăi graşi,
                        Herghelii
                        De cai
                        Frumoşi,
                        Turme
                        De juncani
                        Spătoşi.
                        Dar p-atât nu se lăsa,
                        Ci-şi făcea Tudor, făcea
                        Nouă late mori de vânt,
                        Nouă mori pe subt pământ.
                        Că nouă d-or măcina,
                        Bănetul s-o aduna.
                        Tudorel se-mbogăţea,
                        Dar la biruri
                        Mi-l punea
                        Şi haraciuri
                        Că-i cerea,
                        Mare greu l-împresura.
                        Şi da Tudor, şi mai da
                        Tot pe ani
                        Cinci pungi de bani,
                        Şi p-o lună,
                        Pungă plină.
                        Şi da Tudor, şi mai da
                        Nu da banii
                        Cu punga,
                        Ci da sacii
                        Cu mâna,
                        Lăscăi
                        Cu dimirlia,
                        Parale
                        Cu baniţa,
                        Dar de biruri
                        Nu scăpa,
                        De haraci
                        Nu se plătea.
                        Tudorel îmi sărăcea,
                        Mare greu îl cuprindea
                        Şi, de vedea şi vedea,
                        Din guriţă că-mi grăia
                        -Voico, soţioara mea,
                        Io pe tine când te-am luat,
                        Eram tânăr şi bogat,
                        Şi mai mult m-am bogăţit
                        De când, Voico, ne-am soţit.
                        Dar câinii mahalagii
                        Ne-a pârât pe la beşlii,
                        La haraciuri
                        Că m-a pus,
                        Bănişorii
                        Mi i-a scurs.
                        Am vândut,
                        Cum am putut,
                        Catâraşi
                        Pe gălbinaşi,
                        Cirezile
                        De boi
                        Graşi,
                        Herghelii
                        De cai
                        Frumoşi,
                        Turme
                        De juncani
                        Spătoşi,
                        Ale nouă mori de vânt
                        Şi p-ale de subt pământ,
                        Dar de bir
                        Nu m-am plătit,
                        De haraci
                        Nu m-am scutit,
                        Ş-am rămas sărac lipit.
                        Mătură hambarele
                        Prin toate colţurile
                        Şi, de-i găsi făioară,
                        Să mi-o cerni
                        În sitişoară,
                        S-o frămânţi
                        În lăcrimioare
                        Şi s-o coci
                        La ţâţişoare,
                        C-am să plec
                        Din ţară-n ţară
                        Ca s-ajung,
                        Din sat în sat,
                        Până-n târg
                        La Ţarigrad,
                        La cinstitul de-mpărat,
                        Şi la el să jeluiesc
                        Că nu-i chip să mai trăiesc.
                        Şi Voichiţa, d-auzea,
                        Lacrămile
                        Că-i curgea;
                        Hambarele
                        Mătura,
                        Făioară
                        Că-mi găsea,
                        D-o turtică
                        Mi-i făcea;
                        În lacrămi o frământa
                        Şi la ţâţe
                        I-o cocea,
                        Şi în traistă
                        I-o punea.
                        Tudorel mi se gătea,
                        Pe Voichiţa
                        Săruta,
                        Iar sărmana,
                        Vai de ea,
                        De foc mare leşina.
                        Soacră-sa îmi alerga,
                        Apă rece că-i punea,
                        Pe Voichiţa deştepta.
                        Tudorel că le grăia
                        -Iacă, maică, nora ta,
                        Păstreaz-o ca viaţa mea,
                        La-ntoarcere s-o găsesc
                        Aşa cum ţi-o dăruiesc.
                        Tu, Voichiţo, soaţa mea,
                        Să-ţi păstrezi tot mintea ta
                        Şi cinstea măicuţă-mea,
                        Că mă duc la Ţarigrad,
                        La-nălţatul de-mpărat,
                        Ca la el să jeluiesc
                        Că n-am hal să mai trăiesc.
                        Tudorel le cuvânta,
                        Mâna mă-si-i săruta,
                        Pe Voichiţa-mbrăţişa,
                        Drumuleţu-şi apuca
                        Şi la Poartă se ducea.
                        Acolo, de-mi ajungea
                        În genunchie-ngenunchea,
                        Trei zile-n poartă şedea.
                        Împăratul se uita,
                        Din ciubuc tutun trăgea,
                        Şi pe Tudor când vedea,
                        Ciubucgiu-şi trimetea,
                        La serai că mi-l chiema
                        Şi din gură-l întreba
                        -Pazarghian Tudor,
                        Heisicol Tudor,
                        Savalaşi Tudor,
                        Pe la noi
                        Ce-ai căutat,
                        Averea cui
                        Ţi-ai lăsat?
                        -Preacinstitule-mpărat,
                        Mare rău m-a-mpresurat;
                        La haraciuri
                        Am fost pus
                        Şi la biruri
                        Greu supus,
                        Tot pe ani
                        Cinci pungi de bani,
                        Şi pe lună,
                        Pungă plină.
                        N-am dat banii
                        Cu punga,
                        Ci-am dat sacii
                        Cu mâna,
                        Lăscăi
                        Cu dimirlia,
                        Parale
                        Cu baniţa.
                        De haraci
                        Nu m-am plătit
                        Şi de bir
                        N-am isprăvit,
                        Dar de tot am sărăcit,
                        Ş-am venit
                        Să jeluiesc
                        Că n-am hal să mai trăiesc.
                        -D-alei, Tudor, Tudorel,
                        Pazarghian Tudor,
                        Savalaşi Tudor,
                        Heisicol Tudor,
                        Nu ştii c-ai mai avut
                        Saxanale
                        Cu parale,
                        Sămăraşi
                        Cu gălbenaşi,
                        Cirezi multe
                        De boi graşi,
                        Herghelii
                        De cai
                        Frumoşi,
                        Turme
                        De juncani
                        Spătoşi,
                        Nouă mori
                        Pe subt pământ
                        Ş-alte nouă
                        Mori de vânt?
                        -Împărate,
                        Le-am avut,
                        Dar pe toate
                        Le-am vândut,
                        Şi haraciul
                        Mi-am plătit,
                        Să mă văz cortorosit,
                        Cu măicuţa odihnit.
                        Am plătit cât am putut,
                        Dar de bir n-am mai avut,
                        Ş-am venit să jeluiesc,
                        Să mă laşi să sângeclesc,
                        Că n-am hal să mai trăiesc!
                        Împăratul, d-auzea,
                        Nici mai mult că-l ispitea,
                        Ci din gură-l întreba
                        -De-ai venit să jeluieşti,
                        Unde vrei să sângecleşti?
                        Ori în Ţara Românească,
                        Ori în a Moldovenească,
                        Ori aici, în a Turcească?
                        -Ba aici, în a Turcească,
                        Că sunt oile
                        Mai grase,
                        Albinele
                        Mai mieroase,
                        Văcşioarele
                        Mai lăptoase,
                        Şi-st aproape
                        Şi de case.
                        Împăratul se-nvoia,
                        Slobozenie
                        Că-i da,
                        Şi poruncă
                        Poruncea
                        Să strângă
                        Cât o putea
                        Din sangeacul care-o vrea,
                        Tudorel că mi-şi pleca,
                        Un vătaf cu el lua,
                        Prin sangeacuri
                        Că umbla,
                        Zaharele
                        Că strângea,
                        Beilicuri
                        Că punea,
                        Mari averi
                        Că aduna,
                        Până mi se sătura.
                        La doi ani şi jumătate,
                        Frige-l
                        Dorul,
                        Gândul
                        Bate
                        Să se-ntoarcă
                        De departe
                        Pân-acasă
                        La mă-sa
                        Şi la draga
                        Voichiţa.
                        Două luni sângecluia
                        Ş-alte două îmi trecea
                        Până doru-l podidea,
                        Şi-atunci, măre, ce făcea?
                        La-mpăratul se-ntorcea
                        Şi din gură mi-l ruga
                        -Preacinstitule-mpărat,
                        Io de-acas’ când am plecat,
                        Mămuşoara
                        Mi-am lăsat
                        Nemâncată,
                        Nebăută,
                        De nevoie
                        Doar ştiută.
                        Pân-acum am tot răbdat
                        De măicuţă depărtat,
                        Acum dor m-a apucat,
                        Ochi de lacrămi mi-au secat;
                        Părul mi s-a cărunţit,
                        Mustăcioara-mi s-a lungit,
                        Dor de ducă mi-a venit.
                        Să-mi dai voie să mă duc,
                        Doar cu suflet s-o apuc,
                        Şi ce-o vrea măria-ta
                        Din avere tot mi-o da.
                        Împăratul l-asculta,
                        Voie bună că-i dădea
                        Şi-averea-i dăruia
                        Saxanale
                        Cu parale,
                        Sămăraşi
                        Cu gălbenaşi,
                        Cirezi multe
                        De boi graşi
                        Şi turme
                        De juncănaşi.
                        La-mpăratul se-nchina,
                        Mâna, poala-i săruta,
                        Ziua bună că-şi lua,
                        Ciobănaşii că-şi tocmea
                        Şi spre casă se-ntorcea.
                        Merg pe cale
                        Tot cântând,
                        Din cavale
                        Şuierând,
                        Ciobănaşii
                        Tot jucând,
                        Măgăruşii
                        Tot zbierând,
                        Juncănaşii
                        Şir mergând
                        Şi boi graşii
                        Rumegând.
                        Mergu-şi ziua şi noaptea
                        Până iată-mi ajungea
                        Cam la drumul jumătate;
                        Făr-odihnă, nu se poate!
                        Atunci turmele oprea
                        Şi din gură le grăia
                        -D-alei, voi, vătafilor,
                        D-alei, voi, ciobanilor,
                        Încet cu cirezile,
                        Încet cu oiţele;
                        Nu tăiaţi
                        Drumurile
                        Şi nu călcaţi
                        Florile,
                        Să le pască mielele.
                        Io nainte-o să v-apuc,
                        Io nainte-o să mă duc;
                        Până voi că mi-eţi sosi,
                        Io tainul v-oi găti
                        Şapte buţi oi destupa,
                        Simbrioara că v-oi da,
                        Şi pe trei v-oi însura,
                        În Domnul v-oi cununa,
                        Ca să fim ca nişte fraţi,
                        Toţi de lume lăudaţi;
                        Pâine, sare c-am mâncat
                        Şi cu toţi am asudat!
                        Tudorel, de le grăia,
                        Călişor încălica,
                        Într-o fugă
                        Se ducea,
                        Pân-acasă
                        Mi-ajungea.
                        Deştiul chieie că făcea,
                        Porţile că descuia
                        Şi la pimniţi năvălea,
                        Că de mult, de când plecase,
                        Vin în gură nu băgase.
                        El în pimniţă intra,
                        Buţi pe rând tot încerca
                        Cerca una, cerca două,
                        Cerca, măre, pân’la nouă.
                        Tudorel mi se-mbăta,
                        De gârlici se-mpiedica,
                        Jos cu faţa mi-şi cădea,
                        Somn adânc îl cuprindea.
                        Iată, măre, se-ntâmplase
                        Mă-sa noaptea că visase
                        Şi din somn se deşteptase.
                        Ea din somn se deştepta,
                        Sete mare c-o ardea,
                        Limba-n gură-i dogorea
                        Şi Voichiţii că-i zicea
                        -Voică, Voică, nora mea,
                        Mi-te scoală, maică, scoală
                        Ş-adu mie vin în oală,
                        C-aşa sete n-am avut
                        De când maica m-a făcut.
                        Voica,-ndată
                        Ce-auzea,
                        Numa-n iie
                        Se scula,
                        Oala-n mână
                        Că lua,
                        Lumânarea
                        C-aprindea,
                        În gârlici că se ducea
                        Şi de el se-mpiedica.
                        Lumânarea
                        Că stingea,
                        Ulceluşea
                        Că spărgea,
                        Îndărăt mi se-ntorcea
                        Şi, de frică, ea zicea
                        -Maică, maică, soacra mea,
                        Nu ştii c-am să-ţi spui ceva!
                        Unul pimniţa ne-a spart,
                        Buţile c-a încercat,
                        A băut pân’ s-a-mbătat
                        Şi-n gârlici mi s-a culcat.
                        Io de el m-am piedicat,
                        Lumânarea
                        C-am scăpat,
                        Ulceluşea
                        Mi s-a spart!
                        Soacră-sa, unde-auzea,
                        Mâna-n cui că mi-şi punea,
                        Lua biciul de curea
                        Şi da-n Voica cât putea,
                        Şi da-n Voica d-o bătea
                        Şi din gură-o suduia
                        -Hei, căţea
                        De nora mea,
                        De când Tudor mi-a plecat,
                        Tu ibovnic ţi-ai luat,
                        Banii de pe vin i-ai dat
                        Şi cu el te-ai sărutat,
                        Ba-l aduci până-n gârlici,
                        Parcă io n-aş fi p-aici!
                        Voica, biet, se văieta
                        Şi din gură-i răspundea
                        -Ba mă jur, maică, pe sare,
                        Pe pâine, pe lumânare
                        Şi pe sfintele icoane!
                        De când Tudor mi-a plecat,
                        Nimeni nu m-a sărutat,
                        Ibovnic nu mi-am luat,
                        De vinul ce s-a vândut
                        Grijă mare c-am avut,
                        Şi la tine c-am venit,
                        Banii-n mână i-ai primit.
                        Soacră-sa n-o asculta,
                        Lumânare c-aprindea,
                        O frânghie că-ndoia
                        Şi ca ştreangul o făcea;
                        Pe-ntuneric se ducea
                        În gârlici că ajungea,
                        Peste Tudor că dedea,
                        După gât că i-l punea
                        Şi trăgea şi iar trăgea,
                        Şi din gură tot zicea
                        -Trage bine, nora mea,
                        De nu ţi-e inimă rea
                        Şi de nu e vina ta!
                        Tudor sufletul îşi da,
                        Iar mă-sa
                        Şi Voichiţa
                        Tocma-n pimniţă-l băga,
                        După buţi îl ascundea.
                        Vreme multă nu trecea,
                        Turmele
                        S-apropia
                        Şi cirezile
                        Sosea.
                        De departe s-auzea
                        Clopotele
                        Răsunând,
                        Căvălaşele
                        Cântând,
                        Măgăruşii-n oi zbierând.
                        Şi la poartă când sosea,
                        Ciobănaşii mi-l striga
                        -Ia te scoală, Tudore,
                        Şi deschide porţile,
                        Să-i băgăm averile;
                        Ia destupă
                        Buţile
                        Şi ne udă
                        Buzele,
                        Că ni-s arse gurile!
                        Tudorel nu le răspunde,
                        Că n-are, măre, de unde;
                        Numai Voica se scula,
                        Soacrii-si de veste-i da
                        Şi cu roche se-mbrăca.
                        Zorile
                        Se revărsa,
                        Porţile
                        Se descuia
                        Şi averile
                        Intra
                        Saxanele
                        Cu parale,
                        Sămăraşi
                        Cu gălbenaşi,
                        Cirezi multe
                        De boi graşi
                        Şi turme de juncănaşi.
                        Toate-n curte de intra,
                        Loc de pus nu se găsea,
                        Aşa multe că erea!
                        Voica şi cu soacră-sa
                        Înainte
                        Le ieşea,
                        Toate-averile
                        Primea,
                        Masă mare
                        Le-ntindea,
                        Zece buţi de vin scotea
                        Şi frumos îi ospăta.
                        Dar la masă ce vorbea?
                        Că Tudor,
                        De dor
                        Fierbinte,
                        Se pornise mai-nainte
                        Să găteasc’ hambarele
                        Şi toate coşearele,
                        Să-şi puie averile.
                        Atunci toţi înmărmurea
                        Ş-unul p-altul
                        Se-ntreba,
                        Când… vătaful
                        Neculcea
                        În gârlici se scobora,
                        După buţi că-mi căuta
                        Şi pe Tudor mi-l găsea,
                        Îngheţat şi omorât,
                        Cu frânghie
                        Strâns de gât,
                        Dup-o butie
                        Târât.
                        El, afară de-l scotea,
                        ‘N sus cu faţa
                        Mi-l punea,
                        Iar Voichiţa
                        De-l vedea,
                        Cu mâini părul
                        Că-şi smulgea,
                        Lângă dânsul
                        Leşina.
                        Mă-sa-ndată c-alerga
                        Şi, pe Tudor când vedea,
                        Din teacă
                        Cuţit trăgea,
                        În inimă
                        Şi-l băga,
                        Peste fii-su mi-şi cădea,
                        La un loc doi morţi era.
                        Jale multă s-auzea,
                        Lacrămi multe se vărsa.
                        Stau ciobanii
                        De-l plângea,
                        Din cavaluri
                        Mi-l jelea
                        Zbieretul
                        Oiţelor,
                        Ca plânsul
                        Surorilor,
                        Urletul
                        Dulăilor,
                        Ca oftatul
                        Fraţilor.
                        Ei pe Tudor mi-l scălda,
                        Mai frumos îl premenea
                        Coşciug unii
                        Mi-i făcea,
                        Groapă alţii
                        Mi-i săpa
                        Lui Tudor şi maică-sa.
                        La biserică-i îngropa,
                        Cruce mare le punea,
                        Îndărăt că se-ntorcea
                        Şi la masă
                        S-aşeza.
                        Din pomană
                        Le mânca
                        După cum e datina.
                        Foicică ş-o lalea,
                        Voica, măre,
                        De vedea
                        Că rămânea
                        Singurea,
                        Soţior că-şi alegea
                        P-un cioban mai tinerel,
                        Tinerel
                        Şi frumuşel,
                        Semănând cu Tudorel.
                        Ea de mână
                        Că-l lua,
                        La biserică
                        Mi-l ducea,
                        La icoane-ngenunchea,
                        Trei mătanii că făcea,
                        Voie Domnului cerea
                        Şi popa mi-i cununa,
                        După legea creştinească,
                        De ei să se pomenească.
