                        Dup-atâtea rele secole, negre de dureri, de vijelie,
                        Ce-au trecut fără-ncetare peste biata Românie,
                        Tu, an nou, ce ne vesteşti?
                        Vii s-aduci patriei mele, ca o dreaptă răsplătire,
                        Pace, glorie, putere, libertate, fericire,
                        Îndurările cereşti?
 
                        Din noianul veşniciei eşti tu sol de mângâiere?
                        Trebuie ca semn de moarte sau ca semn de înviere
                        Să te blestem, să te-admir?
                        Eşti amic sau tu faci parte din cumpliţii ani de rele
                        Ce-au depus în al lor treacăt peste fruntea ţării mele
                        O coroană de martir?
 
                        Orice-a fi a ta menire, vei găsi poporul tare,
                        Înfruntând lovirea sorţii cu-o puternică răbdare
                        Şi cu suflet de român.
                        Căci românul e întocmai precum stâncile măreţe
                        Care-n valurile mării furtunate şi semeţe
                        Neclintite-n veci rămân.
 
                        Pe aceste mândre ţărmuri sentinelă-naintată
                        Neamul nostru, fără sprijin, în veghere necurmată
                        Stă pe loc la postul său.
                        El de douăzeci de secole a trecut prin mii de lupte,
                        Dar acum i-a căzut braţul, i-au căzut armele rupte…
                        O! puternic Dumnezeu!
 
                        Sunt destule atâtea chinuri! Adă ziua mult dorită,
                        Zi de pace, de tărie şi de glorie iubită
                        Pentru-acest sărman popor,
                        Pentru-o naţie creştină, care poart-un mare nume
                        Şi în sufletu-i presimte că-i chemat în astă lume
                        La un falnic viitor.
 
                        Fă ca anul care vine să aducă-un mândru soare,
                        Să deschidă-o cale nouă de mari fapte roditoare
                        Pentru neamul românesc,
                        Căci el are din vechime o menire strălucită!
                        El a fost şi vrea să fie sentinelă neclintită
                        Pe pământul strămoşesc!
 
