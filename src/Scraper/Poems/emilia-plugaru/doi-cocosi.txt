                        De cum se revarsă zorii,
                        Puşi pe ceartă, arţăgoşi,
                        Sar în sus ca două mingi,
                        Lângă prispă, doi cocoşi.
 
                        O găină speriată,
                        Bate-n cuşca lui Grivei:
                        – Hai te rog de mi-i desparte!
                        Amândoi sunt puii mei!
 
                        – Stai că vin, aşteapt-un pic,
                        Mârâie prin somn Grivei.
                        Trece-o oră şi-n sfârşit
                        Iată-l lângă cocoşei.
 
                        – Hei, opriţi-vă îndată!
                        Gata! Ce va apucat?!
                        Vă închid în cuşca mea,
                        Ăsta e omor curat!
 
                        Cocoşelul făr-de creastă
                        Din bătaie s-a oprit:
                        – Moş Grivei, tu ştii ce-i sportul?
                        – Cum să nu? Sunt poliţist.
 
                        – Moş Grivei, de dimineaţă,
                        Noi aici ne antrenăm.
                        O medalie de aur
                        Tare vrem să câştigăm.
 
                        – Bravo, bravo, bună treabă,
                        Lupta-n sport e foarte dură,
                        Dar e vremea să aflaţi,
                        Sportul are şi… măsură.
