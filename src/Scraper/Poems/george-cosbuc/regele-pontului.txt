                        Aproape de strâmbele maluri
                        Corabia-n fugă trecea,
                        Cântau despicatele valuri,
                        Cântau şi matrozii pe ea.
 
                        Iar noaptea şi marea-mpreună
                        Făceau armonie deplin –
                        Pe ape lucire de lună
                        Şi pace-n văzduhul senin.
 
                        Trezit de puterea cântării,
                        Aude, tresare prin somn
                        Din groapă-i, pe marginea mării,
                        Puternicul Schiţiei domn.
 
                        Încet se ridică-ntr-o mână,
                        Se uită pe mare mirat;
                        Cărunta lui barbă bătrână
                        Îi umple tot pieptul cel lat.
 
                        Furtunile mării grozave
                        Urlat-au, cu trăsnet trecând,
                        Şi valuri, şi bârne de nave
                        Trosnit-au pe groapă-i căzând,
 
                        Şi neamuri străine trecură
                        Pe-acolo, cu vuiete mari:
                        Pe groapa lui corturi făcură
                        Şi-altare drumeţii barbari.
 
                        El însă-ntre dune pierdute
                        Somn fără curmare şi greu
                        Dormit-a! de treizeci de sute
                        De ani el dormit-a mereu!
 
                        Şi-acum îl deşteapt-o cântare,
                        Un plânset de glasuri ce pier.
                        Se uită de-a lungul pe mare
                        LA navă, la maluri, la cer,
 
                        La lună cum albă străluce,
                        Şi-i pare că n-o mai văzu,
                        Şi-i pare că aminte-şi aduce
                        De-o lume uitată, ce fu.
 
                        O rază din vremile-apuse
                        E cântecul celor ce trec:
                        Odată şi dânsul îl ştiuse,
                        Copil al pământului grec.
 
                        Şi vesel, ca valul şi vântul,
                        Cântându-l, pe mare-a trecut,
                        Uitatu-l-a însă-n pământul
                        Acelor ce domn l-au făcut!
 
                        De ce şi-a pierdut el viaţa
                        Cu taberi pe şesuri, cu oşti?
                        Eu, mare, ţi cunosc ţie faţa,
                        Tu, mare, tu nu mă cunoşti!
 
                        De ce-a alergat el prin lume
                        Cătând şi mărire şi-averi?
                        Lăsat-a prin veacuri vrun nume?
                        Şi parc-au fost toate ca ieri!
 
                        Copil el să fie-acum iarăşi
                        Pe ionice maluri, sărac,
                        S-alerge cu dragii tovarăşi,
                        Să vânture lumea pe plac!
 
                        Dar nava se duce, se duce
                        Dincolo de albastrul orizont,
                        Tot Pontul de lună străluce
                        Şi-un rege se plânge pe Pont.
