                        Mandarinu-n haine scumpe de mătase vişinie.
                        Cu frumoase flori de aur şi cu nasturi de opal,
                        Peste coada-i de păr negru poart-o vânătă chitie
                        Care-n vârf e-mpodobită c-un bumb galben de cristal.
                        Fericit, el locuieşte un măreţ palat de vară
                        Plin de monştri albi de fildeş şi de jaduri preţioşi.
                        Mari lanterne transparente de o formă mult bizară
                        Răspândesc noaptea raze blânde pe balauri fioroşi.
                        O deschisă galerie, unde-a soarelui lumină
                        Se strecoară-n arabescuri prin pereţii fini de lac,
                        Prelungeşte colonada-i pe-o fantastică grădină
                        Ce mirează flori de Lotus în oglinda unui lac.
                        Ochiul vesel întâlneşte, pe colnice-nverzitoare,
                        Turnuri nalte şi pagode unde cântă vechiul bonz,
                        Şi auzul se resimte de vibrări asurzitoare,
                        De răsunetul metalic al Tam-Tamului de bronz.
                        Iat-o joncă aurită pe albastrul apei line,
                        Cu vântrele de rogojină şi cu vâsle de sandal.
                        În lăuntrul râde visul fericirilor divine.
                        Mandarina cu ochi galeşi şi cu sânul virginal.
                        Ea-n grădină se coboară si-n palat apoi dispare,
                        Pe nisip călcând a-lene cu-ale ei picioare mici.
                        Nor de fluturi zboară-n cale-i şi cu-a lor aripi se pare
                        C-ar voi s-o mai oprească printre arborii pitici.
                        Ea se duce-n galerie s-o dezmierde Mandarinul !..
                        Graţioasă, pânditoare sub cortelu-i de atlaz,
                        Îl invită cu ochirea, cu surâsul, cu suspinul.
                        Ca să guste voluptatea amorosului estaz.
                        Dar el stă în trândăvie pe-un dragon de porţelan.
                        La minunile frumoase ce-i zâmbesc, nesimţitor,
                        Soarbe ceaiul aromatic din o tasă diafană
                        Şi cu drag se uită-n aer la un zmeu zbârnâitor.
 
