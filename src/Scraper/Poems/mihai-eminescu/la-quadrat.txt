                        Înger în patru colţuri, o stea cu barbă lungă,
                        Cine-a ştiut vreodată că tot ce eu iubeam
                        E-un dramaturg puternic, dar fără bani în pungă,
                        Un paralelogram?
 
                        E-un om a cărui visuri la bere tot ţintează,
                        Ce se consumă-n asuri şi joacă la hazard,
                        Un om, dorinţa cărui e pe biliard să şază,
                        Să doarmă pe biliard.
 
                        Adeseori în noapte văd umbra lui fatală,
                        În mână cu o halbă, în gură c-un cârnat,
                        În buzunări cu chifle şi subsuori o oală
                        Şi râde… până-i beat.
 
                        Visarea sa un şniţel, gândirea sa o bere,
                        Să bea etern, acesta e visul său ciudat –
                        Şi-odată auzi-vom că-n cruda sa durere
                        În bere s-a-necat.
