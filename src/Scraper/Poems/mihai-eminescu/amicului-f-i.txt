                        Visuri trecute, uscate flori
                        Ce-aţi fost viaţa vieţii mele,
                        Când vă urmam eu, căzânde stele.
                        Cum ochiul urmă un meteor,
 
                        V-aţi dus cu anii, ducu-vă dorul.
                        Precum cu toamna frunzele trec;
                        Buza mi-e rece, sufletul sec,
                        Viaţa mea curge uitând izvorul.
 
                        Candela ştersei d-argint icoane
                        A lui Apolon, crezului meu,
                        Mă topesc tainic, însă mereu
                        De ale patimilor orcane.
 
                        Sau ca un nour gonit de vânt,
                        Alerg pe calea vieţii mele,
                        O buhă care, ţipând a jele,
                        Bântuie urma unui mormânt.
 
                        Viaţa-mi se scurge ca şi murmura
                        Ce-o suflă-un crivăţ printre pustii,
                        Mă usc ca crucea pusă-n câmpii
                        Şi de blesteme mi-e neagră gura.
 
                        Îmi târăsc soarta ca un vultur
                        Ce îşi târăşte aripa frântă,
                        Viscolul iernii moarte îi cântă,
                        Moarte, îi râde tot de-mprejur.
 
                        Am uitat mamă, am uitat tată,
                        Am uitat lege, am uitat tot;
                        Mintea mi-e seacă, gândul netot.
                        Pustiul arde-n inima-mi beată.
 
                        Numai prin caos tu îmi apari,
                        Cum printre valuri a navei velă,
                        Cum printre nouri galbena stelă,
                        Prin neagra noapte cum un fanar.
 
                        Te văd adesea frunte senină
                        Ca şi gândirea lui Dumnezeu,
                        Sufletu-ţi arde-n sufletul meu
                        C-o flamă dulce, tainică, lină.
 
                        Gândind la tine nu voi să mor,
                        Îmi blastăm însuşi eu mântuirea,
                        Orb, nebun, care blastămă firea,
                        Ce-ar vrea din frunte-i să sting-un nor.
 
                        Dar dacă gândul zilelor mele
                        Se stinse-n mintea lui Dumnezeu,
                        Şi dacă pentru sufletul meu
                        Nu-i loc aicea, ci numa-n stele:
 
                        Voi, când mi-or duce îngerii săi
                        Palida-mi umbră în albul munte,
                        Să-mi pui cununa pe a mea frunte
                        Şi să-mi pui lira de căpătâi.
