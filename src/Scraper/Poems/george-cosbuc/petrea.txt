                        Urlă Petre prins de trude
                        Şi răpus de munci.
                        Tată-său din coast-aude,
                        Stă mirat şi pari înşiră;
                        Iar ascultă, iar se miră,
                        Pleac-apoi pe lunci.
 
                        Ce ţi-e, Petre, cu strigarea?
                        Dat-au lupii-n oi?
                        Isprăvit-ai, poate, sarea?
                        Ai vătui de şarpe supte,
                        Ori opincile-ţi sunt rupte
                        Şi ţi-e dor de noi?
 
                        Adormii prin vale, tată,
                        Sub un tei bătrân.
                        Vântul s-a stârnit deodată
                        Şi-a tot nins pe mine floarea,
                        Până m-a îngropat ninsoarea
                        Şi mi-a intrat un şarpe-n sân.
 
                        Şi mă strânge, biet de mine,
                        Parcă-i lanţ de fier
                        Înveleşte-ţi, tată, bine
                        Cârpe groase până-n coate,
                        Pleacă-te în genunchi şi-l scoate
                        Tat-al meu, că pier.
 
                        Am să-l scot eu, nu te teme,
                        Capul să i-l crăp
                        Dar acum n-am, Petre, vreme.
                        Fânu-i ud pe coasta luncii,
                        Rag de sete-n brazdă juncii,
                        Cată să-i adap.
 
                        Urlă Petre prins de trude,
                        Urlă-n chip păgân.
                        Maică-sa din cas-aude,
                        Fir şi fus şi ghem aruncă
                        Şi-şi găseşte fiu-n luncă
                        Şarpe-având în sân.
 
                        Înveleşte-ţi în năframă
                        Mâna până-n cot
                        Că să nu te muşte, mamă!
                        Tu n-ai boi să duci la apă,
                        Fă-mi un bine şi mă scapă,
                        Că m-a rupt de tot.
 
                        Petre-al meu, tu muşti ţărână,
                        Vezi, că tot visam
                        Cum să prind eu şerpi cu mâna?
                        Fără mână nu mi-e bine,
                        Dar mi-e lesne fără tine,
                        Că băieţi mai am!
 
                        Urlă Petre prins de trude,
                        Url-acum murind.
                        Fata din grădină-aude
                        Cu cosiţa despletită
                        Şi cu inima sărită
                        Pleacă hohotind.
 
                        Şi de plânset mult se-neacă
                        Alergând grăbit
                        Şi soseşte şi se pleacă,
                        Şi sumesă până-n coate,
                        Ea din sân mirată-i scoate
                        Brâu întraurit.
 
                        Petrea râde, fata plânge;
                        Dar sărind de jos,
                        Vesel Petrea în braţe-o strânge:
                        Poartă-l sănătoasă, dragă,
                        Ca să-mi ştie lumea-ntreagă
                        Pe-omul credincios!
