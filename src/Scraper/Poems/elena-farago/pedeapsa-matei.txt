                        – I-auzi, draga mea păpuşă,
                        Zgârâie mâţa la uşă!
                        Dar eu nu-i deschid deloc,
                        Că sunt supărată foc.
                        A furat iar, ca o hoaţă,
                        Un întreg picior de raţă,
                        Şi-apoi, după ce i-a ros
                        Toată carnea, pân-la os,
                        A dus osul, binişor,
                        În coteţul lui Azor.
 
                        Ca pe el să-l bănuim
                        Şi să nu îl mai iubim
                        Şi acum n-o bat, n-o cert,
                        Dar nu vreau deloc s-o iert.
 
                        Deşi încă o iubesc,
                        Trebuie s-o pedepsesc.
                        C-a fost rea şi duşmănoasă,
                        Şi n-o las să intre-n casă.
