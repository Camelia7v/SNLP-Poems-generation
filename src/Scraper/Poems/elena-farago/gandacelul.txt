                        – De ce m-ai prins în pumnul tău,
                        Copil frumos, tu nu ştii oare
                        Că-s mic şi eu şi că mă doare
                        De ce mă strângi aşa de rău?
 
                        Copil ca tine sunt şi eu,
                        Şi-mi place să mă joc şi mie,
                        Şi milă trebuie să-ţi fie
                        De spaima şi de plânsul meu!
 
                        De ce să vrei să mă omori?
                        Că am şi eu părinţi ca tine,
                        Şi-ar plânge mama după mine,
                        Şi-ar plânge bietele surori,
 
                        Şi-ar plânge tata mult de tot
                        Căci am trăit abia trei zile,
                        Îndură-te de ei, copile,
                        Şi lasă-mă, că nu mai pot!
 
                        Aşa plângea un gândăcel
                        În pumnul ce-l strângea să-l rupă
                        Şi l-a deschis copilul după
                        Ce n-a mai fost nimic din el!
 
                        A încercat să-l mai învie
                        Suflându-i aripile-n vânt,
                        Dar a căzut în ţărnă frânt
                        Şi-nţepenit pentru vecie!
 
                        Scârbit de fapta ta cea rea,
                        Degeaba plângi acum, copile,
                        Ci du-te-n casă-acum şi zi-le
                        Părinţilor isprava ta.
 
                        Şi zi-le că de-acum ai vrea
                        Să ocroteşti cu bunătate,
                        În cale-ţi, orice vietate,
                        Oricât de făr-de-nsemnatate
                        Şi-oricât de mică ar fi ea!
