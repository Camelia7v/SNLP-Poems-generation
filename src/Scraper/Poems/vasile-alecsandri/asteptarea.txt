                        Pe malul mării de spume-albită
                        Ce-nalţă gemet îngrozitor,
                        Ca pe un înger te-aştept, iubită,
                        Cuprins de jale, muncit de dor.
 
                        Fugind de lume, gândind la tine,
                        In lume singur trec pe pământ,
                        Ş-a mele lacrimi, dorinţe, suspine,
                        Cu glasul mării se pierd în vânt.
 
                        Veşnic s-afundă a mea privire
                        În orizonul întunecit,
                        Dar nici o rază de fericire
                        In ochi-mi încă nu a lucit!
 
                        Veşnic în noapte tristă, adâncă,
                        Ascult a vremii pas necurmat,
                        Dar de plăcere nici un ceas încă
                        Pentru-al meu suflet nu a sunat!
 
                        Nimic în lume nu mă încântă,
                        Nu varsă-n pieptu-mi dulce fior.
                        Frunza şopteşte, pasărea cântă,
                        Inima-mi plânge la glasul lor.
 
                        Stau ca o piatră în nemişcare
                        Pierdut pe gânduri adeseori.
                        Privesc la ceruri, privesc la mare…
                        Pe mare valuri! în ceruri nori!
 
                        Ah! vină dragă steluţă lină,
                        De străluceşte pe sânul meu;
                        Alungă noaptea cu-a ta lumină,
                        Stinge cu-n zâmbet amarul greu.
 
                        Destule zile de despărţire!
                        Destule lacrimi, destul amar!
                        Vină de pune cu-a ta iubire
                        Durerii crude veşnic hotar.
 
                        Te-aştept, iubito, în a ta cale,
                        Precum aşteaptă robul mâhnit
                        Să bată ora scăpării sale,
                        Să-şi simtă trupul din lanţ ieşit.
 
                        Te-aştept, iubito, precum aşteaptă
                        Pe-a dimineţii zâmbet voios
                        Sărmanul bolnav ce se deşteaptă
                        În sânul nopţii întunecos.
 
                        Ah! l-a mea jale, l-a mea chemare
                        Dac-al tău suflet e simţitor,
                        Vin’ să-ţi dau numai o sărutare,
                        Ş-apoi din lume vesel să zbor!
 
