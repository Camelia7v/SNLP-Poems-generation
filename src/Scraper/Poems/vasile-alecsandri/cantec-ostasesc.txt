                        Român verde ca stejarul,
                        Râd de duşmani şi de moarte!
                        Să-mi trăiască armăsarul
                        Şi prin gloanţe să mă tot poarte!
 
                        Sari, voinice, şi nechează
                        Ager, falnic ca un zmeu,
                        Căci am inimă vitează
                        Şi credinţă-n Dumnezeu!
 
                        Cât mi-a sta mâna voinică
                        Pe-a mea pală ostăşească,
                        N-aibă grijă de nimica
                        Ţara mea cea românească!
 
                        Sari, voinice, şi nechează
                        Ager, falnic ca un zmeu,
                        Căci am inimă vitează
                        Şi credinţă-n Dumnezeu!
 
                        Cu-al meu suflet, cu-a mea pală,
                        Cu-al meu şoim albit de spume,
                        În duşmani vom da năvală,
                        De s-a duce vestea-n lume!
 
                        Sari, voinice, şi nechează
                        Ager, falnic ca un zmeu,
                        Căci am inimă vitează
                        Şi credinţă-n Dumnezeu!
 
