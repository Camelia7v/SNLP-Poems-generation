                        (după un cântec grecesc)
 
                        Te-am strâns sărutându-te, Radă,
                        Târziu într-o noapte d-april –
                        Azi mai fiecare copil
                        Ne cântă iubirea pe stradă.
                        Că oameni deşi n-au ştiut
                        De noi şi de tainele noastre,
                        Dar stelele bolţii albastre
                        Văd toate, şi ele-au văzut.
 
                        Şi-o stea, căzătoare din cer,
                        Ea mării ne-a spus sărutarea,
                        Şi luntrei ne-a spus apoi marea,
                        Iar luntrea ne-a spus la năier.
                        Pe ţărm erau stoluri de fete
                        Cu drag de năier ascultând –
                        Şi ele râdeau scuturând
                        Flori albe din negrele plete.
 
                        Iar fetele-un cântec făcură
                        Şi-i deteră aripi de vânt;
                        Batjocur-au pus ele-n cânt
                        Şi patima, dragă, şi ură.
                        Şi astfel, de noaptea d-april
                        În lume sunt cântece, Radă ;
                        Ne cântă iubirea pe stradă
                        Azi mai fiecare copil.
