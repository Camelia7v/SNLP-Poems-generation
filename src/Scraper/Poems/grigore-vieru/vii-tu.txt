Lui Andrei Strâmbeanu
Orice lumină
De astrul ei
Este legată.
Vin alte raze,
Mai tinere, din urmă,
Pe care nu le cunoaştem.
La arderea lor
Încălzi-ne-vom sufletul!
De sângele mumei,
De inima ei,
Este legat
Orice cuvânt
Pe care-l rostim.
Vin
Alte-nţelesuri din urmă,
Mai clare, mai calde,
Mai neînfricate.
La flacăra lor
Încălzi-ne-vom cugetul!
Fără de viaţă
Se duce Prutul la vale.
Deasupra lui,
Ca deasupra unui mort,
Plâng ochii noştri.
Alt Prut
Vine din urmă;
Tinere şi limpezi
Şi pline de numele nostru,
Auzit de la strămoşi,
Aleargă undele sale.
Apa lui o vom bea
Ca pe apa fântânii!
Vii tu, vii tu –
Cea pe care
De mult
O aştept,
A mea
Până-n străfundul
Carpaţilor!
