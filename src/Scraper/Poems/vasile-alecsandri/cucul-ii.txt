                        Vine cucul de trei zile
                        Peste văi, peste movile
                        Şi loc n-are să se puie,
                        Să cânte, focul să-şi spună.
                        Pune-s-ar pe-o rămurea
                        Aproape de casa mea,
                        Să-mi tot cânte, cânte-n faţă,
                        Şi seară, şi dimineaţă.
                        De-ar fi cucul voinicel,
                        Mi l-aş prinde argăţel
                        Şi cămăşi subţiri i-aş toarce
                        Şi l-aş purta cum îmi place.
                        De-ar fi cucul un viteaz,
                        El mi-ar trece de necaz;
                        Dar e cucul păsărea,
                        El cântă pe rămurea
                        Şi zboară pe unde vrea,
                        Nu-i pasă de jalea mea!
 
