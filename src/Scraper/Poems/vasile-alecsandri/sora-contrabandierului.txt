                        Frunză verde de granate,
                        Am avut un Toader frate
                        Ş-a trecut în ceea parte
                        Cu trei tencurele-n spate.
                        Iar cazacii l-au zărit,
                        L-au zărit, l-au urmărit,
                        Şi l-au prins şi l-au legat,
                        Şi-n carantină l-au dat
                        De mi-l ţin jos răsturnat,
                        Nebăut şi nemâncat!
                        Legături i-au pus de in
                        Ca să-l ducă la Hotin,
                        Şi să-l judece ruseşte
                        Şi să-l bată căzăceşte!
                        Bate vântul de la Prut,
                        Inimioara mi s-a rupt.
                        Bate vântul despre zori
                        Şi mă umple de fiori.
                        Bate vântu-n miez de noapte
                        Şi-mi tot pare c-aud şoapte;
                        „Decât m-ar băga la oaste,
                        Mai bine-aş zace pe coaste,
                        Decât în oastea rusească,
                        Mai bine-n cea românească.
                        Domnică, drăguţa mea,
                        Mult bine mi-era la ea,
                        Că-mi aşternea la răcoare
                        Şi mă-ntreba ce mă doare.
                        Vai! român, de capul tău
                        Cum te-ajunse ceasul rău
                        Şi n-avuşi măcar un frate
                        Ca să-ţi cate de dreptate,
                        Să umble cu cărţile
                        Să-ţi scoată dreptăţile.
                        Dă, Domnico, pe murgul
                        De-mi deschide butucul.
 
