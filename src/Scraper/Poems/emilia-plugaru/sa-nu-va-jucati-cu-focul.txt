                        Şapte iepuraşi micuţi,
                        Au pornit joaca cu focul,
                        Iată-i cum aprind chibrite
                        Şi le-aruncă prin tot locul.
 
                        Mama lor e azi plecată
                        După morcovi, la grădină.
                        Nici nu ştie, sărmănica,
                        Că atunci când o să vină,
 
                        Va găsi casa în flăcări.
                        Iepuraşii săi grămadă,
                        Zgribuliţi şi speriaţi,
                        Tremurând toţi în ogradă.
 
                        Ah, măicuţa într-o clipă,
                        Sură-i toată de necaz –
                        Nu mai are casă, masă,
                        Dar e bine c-au rămas
 
                        Puişorii ei în viaţă.
                        Vor dormi la noapte-n drum…
                        Să nu vă jucaţi cu focul.
                        Focul face totul scrum.
