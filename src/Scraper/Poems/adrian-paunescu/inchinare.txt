De mine aveţi, dragii mei, a vă teme,
Sunt îngerul cuminecat de dezastre,
Pe sânge-mi plutesc în derivă blesteme,
E mintea-mi azilu-ntrebărilor voastre,
De mine aveţi, dragii mei, a vă teme.
 
Ştiu tot despre voi, bieţi actori, biete teatre.
Sunteţi personaje în cărţile mele,
Eu, tandrul, prea tandrul director de cadre,
Ce poate păta precum poate să spele,
Ştiu tot despre voi, bieţi actori, biete teatre.
