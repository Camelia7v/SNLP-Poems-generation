                        La dealul Bărbat,
                        Pe drumul săpat,
                        Merge hăulind,
                        Merge chiuind
                        Mihu copilaş,
                        Mândru Păunaş,
                        Păunaş de frunte,
                        Copilaş de munte.
                        Merge el cântând,
                        Din cobuz sunând,
                        Codrii dezmierzând
                        Din cobuz de os
                        Ce sună frumos.
                        Merge cel voinic
                        Pe-un murguşor mic
                        Prin miezul nopţii,
                        Prin codrul Herţei.
                        Mult e frunza deasă,
                        Noaptea-ntunecoasă,
                        Şi calea pietroasă!
                        Dar când se urca
                        Şi murgul călca
                        Piatra scăpăra,
                        Noaptea lumina,
                        Noaptea ca ziua.
                        Merge, mări, merge,
                        Ş-urma li se şterge
                        Printre frunze căzute
                        Pe cărări pierdute.
                        Merge tot mereu
                        Voinicelul meu,
                        Din frunze pocnind,
                        Codrii vechi trezind
                        Şi mereu grăind:
                        „Hai, murgule, hai,
                        Pe coastă de plai,
                        Ce laşi tu drumul
                        Ş-apuci colnicul?
                        Ori zaua te-apasă,
                        Ori şaua te-ndeasă,
                        Ori frâul cu fluturi,
                        Ori scumpele rafturi,
                        Ori armele mele
                        Ce lucesc ca stele,
                        De duci aşa greu
                        Trupuşorul meu?”
                        „Zaua nu mă-ndeasă,
                        Şaua nu m-apasă,
                        Frâul nu mă strânge,
                        Chinga nu mă frânge,
                        Dar ce mă apasă
                        Şi-n drum nu mă lasă,
                        Că s-aţin pe-aici
                        Patruzeci şi cinci,
                        Cincizeci fără cinci
                        De haiduci levinţi
                        Duşi de la părinţi
                        De când erau mici
                        La codru-n potici.
                        Ş-acum se găsesc
                        De benchetuiesc
                        La valea adâncă,
                        La muchie de stâncă,
                        La des păltiniş,
                        Mărunt aluniş;
                        La masă de piatră,
                        În patru crăpată,
                        Cu sârmă legată,
                        Cu slove săpată,
                        Cu slove de carte
                        Cu aur suflate.
                        Iar la masă, şede
                        armonioasă.
                        Gata să te prade
                        Ianuş Ungurean,
                        Vechiul hoţoman,
                        Cu barba zburlită,
                        De rele-nvechită,
                        Până-n brâu lungită,
                        Cu brâu-nvelită.
                        El are, măi frate,
                        Săbii lungi şi late,
                        Durdă ghintuită,
                        Inimă-oţelită.
                        Şi mai are încă
                        Pe-mprejur de stâncă
                        Voinicei levinţi
                        Cu armele-n dinţi.
                        Feciori buni de mână,
                        Căliţi, tari de vână.
                        Flăcăi groşi în ceafă,
                        Voinici fără de leafă!
                        Cu chivere nalte,
                        Cu cozile late
                        Lăsate pe spate.
                        Ei te-or auzi
                        Şi s-or repezi,
                        Şi amar de tine
                        Şi amar de mine!”
                        „Hai, murgule, hai
                        Pe coastă de plai,
                        Lasă colnicul
                        Ş-apucă drumul
                        Că eşti cu Mihul!
                        Lasă-n urmă-ţi teamă,
                        Că te iau pe seama
                        Istor braţe groase,
                        Groase şi vânoase,
                        Istuia piept lat,
                        Lat ş-înfăşurat,
                        Istui păloşel
                        Cu buza de-otel.
                        Unguru-i fălos,
                        Nu-i primejdios,
                        Gura lui e mare,
                        Dar nu muşcă tare.
                        Câţi sunt ei? cincizeci?
                        Şaizeci, optzeci,
                        O sută ş-o mie?
                        Iasă-n cale-mi, vie
                        Dacă vor să ştie
                        Cine e Mihul,
                        Mihu Copilul!”
                        Murgul ca gândul
                        Lasă colnicul
                        S-apucă drumul.
                        „Hai, murgule, hai,
                        Pe coastă de plai
                        La poiana grasă,
                        Dumbrava frumoasă
                        Cu iarbă-nverzită,
                        Cu flori înflorită!”
 
                        II
 
                        Iată-n codru, iată,
                        Că Ianuş deodată,
                        Cum benchetuieşte
                        Şi se veseleşte,
                        Stă, încremeneşte,
                        Pe gânduri porneşte
                        Că din când în când
                        Aude sunând,
                        Codrii răzbătând
                        Un mândru cântec,
                        Cântec de voinic
                        Ş-un glas de cobuz
                        Dulce la auz,
                        De cobuz de os
                        Ce sună duios.
                        Şi iată, şi iată
                        Că Ianuş deodată
                        Tresare şi sare
                        Şi zice-n glas mare:
                        „Voi, vitejilor,
                        Haraminilor!
                        Ian staţi ş-ascultaţi
                        Ş-armele apucaţi,
                        Că eu cam auz
                        Un glas de cobuz
                        Printre frunze sunând,
                        Codrii dezmierzând.
                        Deci voi vă grăbiţi,
                        Curând vă porniţi
                        Să-i ieşiţi în cale
                        Pe deal şi pe vale,
                        La pod, la hârtop,
                        La lunca de plop,
                        La potica strâmtă,
                        La cărarea frântă,
                        La fântâna lină
                        Cu apă puţină.
                        De-a fi vreun viteaz
                        Cu flori pe obraz,
                        Să nu mi-l stricaţi,
                        Ci să mi-l legaţi.
                        Iar vreun fermecat,
                        De muieri stricat,
                        O palmă să-i daţi
                        Drumul să-i lăsaţi!”
                        Ungurii pornesc
                        Şi calea-i opresc.
                        Iar cât îi zăreşte
                        Mihu le grăieşte:
                        „Voi, voinicilor,
                        Haraminilor,
                        Cine v-a mânat
                        Capul v-a mâncat!”
                        Şi nici că sfârşeşte,
                        La harţă porneşte
                        Şi se învârteşte,
                        Toţi îi risipeşte.
                        Apoi iar purcede
                        Prin cel codru verde.
                        Murgul se urca,
                        Şi când el călca,
                        Piatra scăpăra,
                        Noaptea lumina,
                        Noaptea ca ziua.
                        Ianuş cum îl vede,
                        Din loc se repede:
                        „Voi, vitejilor,
                        Haraminilor!
                        Daţi cu lăncile,
                        Daţi cu flintele.”
                        „Lăsaţi flintele,
                        Lăsaţi lăncile,
                        Voi, voinicilor,
                        Haraminilor!
                        Că eu Mihu sânt,
                        Şi vreau să vă cânt
                        Un mândru cântec,
                        Cântec de voinic
                        Cum n-aţi auzit
                        Cât veac aţi trăit.”
 
                        III
 
                        Iată, mări, iată
                        Că Mihu deodată
                        Începe pe loc
                        A zice cu foc,
                        Începe uşor
                        A zice cu dor
                        Un cântec duios
                        Atât de frumos,
                        Munţii că răsun,
                        Şoimii se adun,
                        Codrii se trezesc,
                        Frunzele şoptesc,
                        Stelele clipesc
                        Şi-n cale s-opresc!
                        Iar ungurii mult
                        Cu drag îl ascult,
                        Şi Ianuş îndată,
                        Ca nealtădată,
                        Glasu-şi îmblânzeşte
                        Mihului grăieşte,
                        La masă-l pofteşte.
                        „Vin’ tu, Mihule,
                        Vin’, voinicule,
                        Să benchetuim
                        Şi să veselim,
                        S-apoi amândoi
                        Ne-om lupta noi doi”.
                        Ei cu toţi s-adun,
                        La masă se pun
                        Şi benchetuiesc
                        Şi se veselesc,
                        Ploştile ciocnesc,
                        Vesel chiuiesc.
                        Dar când au sfârşit
                        De benchetuit,
                        Masă de-ospătat,
                        Vinul de gustat,
                        Ianuş ungurean,
                        Mihul moldovean
                        Deoparte se duc
                        La luptă s-apuc!
                        Cruntă-i lupta lor,
                        Că e pe omor.
                        Cine c-a pica
                        Nu s-a mai scula!
                        Iar ungurii toţi,
                        Lui Ianuş nepoţi,
                        Stau de mi-i privesc
                        Cum mi se-nvârtesc,
                        Cum mi se smucesc,
                        Cum mi se trântesc
                        Ca doi zmei, ca lei,
                        Ca lei paralei.
                        Iată, mări, iată
                        Că Mihu deodată
                        În loc se opreşte,
                        Pe Ianuş suceşte,
                        Sus îl opinteşte,
                        Jos încă-l izbeşte
                        Şi-n genunchi îl pune
                        Şi capu-i răpune.
                        Iar ungurii toţi,
                        Lui Ianuş nepoţi,
                        Stau încremeniţi
                        De moarte-ngroziţi.
                        Mihu mi-i trezeşte
                        Ş-astfel le grăieşte:
                        „Voi, copiilor,
                        Haraminilor!
                        Care s-a afla
                        De va ridica
                        Buzduganul meu
                        Cât este de greu,
                        Durduliţa mea
                        Cât este de grea
                        Şi zalele mele
                        Cât îmi sunt de grele,
                        Acela să vie
                        Cu mine-n frăţie
                        Ca să vitejească,
                        Numele să-i crească!”
                        Ungurii se-ntrec
                        La pământ se plec
                        Şi-n zadar se-ncerc!
                        Nici unul nu poate
                        Să ridice-n spate
                        Armele culcate
                        Cu-aur îmbrăcate,
                        Cu fier ferecate.
                        „Voi, mişeilor,
                        Haraminilor!
                        Codrul mi-l lăsaţi,
                        Jugul apucaţi
                        Că nu sunteţi voi,
                        Nu sunteţi ca noi
                        Oameni de mândrie,
                        Buni de vitejie,
                        Ci oameni de gloată,
 
                        Buni de sapa lată.”
                        Şi cum zice-ndată
                        Mihul cel voinic
                        Cu degetul mic
                        Armele-şi ridică,
                        Pleacă pe potică
                        Cu murgul voios
                        Prin codrul frunzos.
                        Şi-n urmă-i vuieşte,
                        Codrul clocoteşte
                        De un mândru cântec,
                        Cântec de voinic,
                        De-un glas de cobuz
                        Dulce la auz,
                        De cobuz de os
                        Ce sună frumos!
 
