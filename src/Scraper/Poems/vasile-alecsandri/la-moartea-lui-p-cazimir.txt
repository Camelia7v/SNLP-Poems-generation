                        Din ramura plăpândă a tinerimii tale,
                        O, ţara mea duioasă!
                        A mai căzut o floare, te-a părăsit în jale,
                        În jale dureroasă.
 
                        Sărmană, tristă mumă, copii-ţi de iubire
                        Te lasă fără vreme!
                        Ei cad, seceraţi grabnic de-a morţii grea lovire,
                        Pe sânul tău ce geme.
 
                        Ce vânt amar de moarte, vai, suflă peste tine,
                        De suferă şi moare
                        Orice de-abia înverzeşte sub dulcele-ţi lumini,
                        Orice-i de-abia în floare?
 
                        Fatală, crudă soartă! Tot ce e drag în lume,
                        Curând din lume pere!
                        Ferice care lasă măcar un dulce nume
                        L-a patriei durere!
 
