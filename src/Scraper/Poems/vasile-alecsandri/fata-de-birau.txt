                        „Fată de birău!
                        Fă pe dorul meu.”
                        „Ba, bădiţă, ba,
                        Nu te-oi asculta,
                        Că mă-i înşela
                        Şi nu mă-i lua.”
                        „Jur pe mândrul soare
                        Ce sfârşit nu are!
                        Că eu vreau să-mi fii
                        Mamă la copii.”
 
                        Fata-l asculta
                        Şi mi-l săruta;
                        Iar a doua zi,
                        Când ea se trezi,
                        Prinsă-a lăcrima
                        Ş-a se blestema.
                        Ea se tot bocea,
                        El îi tot zicea:
                        „Fată la birău
                        Şi de ţăran rău!
 
                        Ce plângi la pârău?
                        Rogi pe Dumnezeu
                        Ca să te iau eu?
                        Nu mai plânge, fa,
                        Că eu te-oi lua
                        De soţia mea
                        Când se va vedea
                        Ursul cu cercei
 
                        Umblând după miei,
                        Lupul cu cimpoi
                        Umblând după oi,
                        Vulpea cu mărgele
                        Culegând surcele,
                        Ş-un iepure şchiop
                        Într-un vârf de plop.”
 
