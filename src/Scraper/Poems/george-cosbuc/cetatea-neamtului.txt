                        Sunt cu ceară picurate
                        Filele-n bucoavna mea,
                        Dar citesc, cum pot, în ea.
                        Spune-acolo de-o cetate
                        Care Neamţul se numea
                        Şi-au zidit-o, spune-n cronici,
                        Nemţi, germani sau teutonici.
 
                        E ruină azi de veacuri.
                        Unde-o fi? Vezi asta-i greu!
                        Cine credeţi că sunt eu
                        Ca să ştiu atâtea fleacuri!
                        Cui va şti, îi dau un leu.
                        Zici că afli-n cărţi de şcoală?
                        Aş! Rămâi cu mâna goală.
 
                        Deci, în ceasul dimineţii,
                        Când prânzesc acei ce au,
                        În cetate-aici erau,
                        Lângă comandantul pieţii,
                        Toţi străjerii şi-aşteptau,
                        Povestind şi-ntinşi pe iarbă,
                        Chiseliţa să le fiarbă.
 
                        Dar, pe când Guzgan răstoarnă
                        Mămăliga din ceaun,
                        Din clopotniţă Tăun
                        Sun-afurisit din goarnă.
                        Unu-i strigă: Eşti nebun!
                        Altul: Ce-ai tu dacă strigă?
                        I-o fi dor de mămăligă.
 
                        Dar se-ntorc spre zid plăieşii;
                        Văd pe şes un nor de oşti.
                        Măi Istrate, tu-i cunoşti:
                        Turcii sunt? Ba, parcă leşii,
                        Vin încoace. Păi, sunt proşti?
                        Bat şi ei cel drum, ca mânzul,
                        Să ne strice nouă prânzul.
 
                        Leşi erau. Sobiesky-vodă
                        Rătăci p-aici prin văi,
                        Căci pe-atunci era la modă
                        Vara, când plecau la băi,
                        Regii meşteri în bătăi
                        Să-şi ia drumul încotrova
                        Totdeauna prin Moldova.
 
                        Şi plecau fără merinde
                        Căci aşa era bonton
                        Să mănânce tot plocon,
                        Ce puteau ici-colo prinde.
                        Dar acest slăvit Ion
                        Îşi avu-n desagi slănina.
                        Şi-i pierdu, să-i bată vina!
 
                        Deci, cu oşti, vestitul rigă,
                        Cum umbla pe-aici flămând
                        Şi simţi, prin văi trecând,
                        Aburi calzi de mămăligă,
                        Ştiu şi eu ce-i dete în gând,
                        Că-şi opri deodată pasul,
                        Tot trăgând în vânt cu nasul.
 
                        E vrun praznic în cetate.
                        Ştefan vodă… El mi-ar da!
                        Cred că nu, măria ta,
                        Că-i un drac şi jumătate,
                        Nu prea dă, că-i el aşa.
                        Mie, nu? Să-ncrunt sprânceana!
                        Eu ori el bătu Vieana?
 
                        Domn ca mine cât trăieşte
                        Nu-i deprins să înghită-n sec.
                        Iar un general zevzec,
                        Răspunzând pe latineşte
                        Zise: Dobre ciolovec!
                        Şi-ntinzând sub zid armata,
                        Iată-l ciolovecul gata.
 
                        Şi bum-bum apoi cu tunul,
                        Fir-ar ei de râs, poleci!
                        Mai pe vine să te pleci,
                        Cârlănaş! Şi dă ceaunul
                        Mai departe, tu, Berheci,
                        Că ni-l sparg cu-mpuşcătura
                        Măi Spancioc, mai ţine-ţi gura.
 
                        Dar plăieşii din cetate
                        Răspundeau vârtos şi ei:
                        Comandantul Onofrei,
                        Cel cu pletele-ncurcate,
                        Şi cu straiul încins cu tei,
                        Dând adânc zăvorul porţii,
                        Se zbătea ca-n ceasul morţii.
 
                        Şi-au bătut o săptămână
                        Leşii-n zid; dar zidul, prost,
                        Sta pe loc, pe cum a fost.
                        Însuşi riga, într-o mână
                        C-un pistol, din adăpost,
                        Da pe Ştefan la toţi dracii
                        Şi-mpuşca la rând copacii.
 
                        Deci, văzând că nici nu-l lasă
                        Să se ducă-n treaba lui,
                        Şi nici pomeneală nu-i
                        De a-l pofti la ei la masă,
                        Şi flămând vai, ce mai spui
                        O luă mai pe departe,
                        Pe genunchi scriind o carte.
 
                        Hai şi descuiaţi odată!
                        Şi tovarăşi să vă fim.
                        Mândru cântec ce mai ştim,
                        Marş francez, fără de plată.
                        Nu vi-e milă că pierim?
                        Poate-o ploaie să ne-apuce…
                        Nu ştim drumul, că ne-am duce.
 
                        După ce-au citit pitacul,
                        Onofrei ieşi pe zid:
                        Măi, poleci, eu vă deschid,
                        Dar să nu vă puie dracul
                        Să minţiţi, că vă ucid!
                        Iar de marşuri mi-e cam scârbă,
                        Trageţi-mi mai bine-o sârbă!
 
                        Iată poarta se descuie.
                        Leşii, n vale, pe sub plopi,
                        Se crucesc, se cred miopi
                        Ce văd ei? Din cetăţuie
                        Doi cu doi, vreo zece şchiopi,
                        Onofrei ridică tonul:
                        Un doi, un! Şi staţi, plutonul!
 
                        Cu sprâncenele-ncruntate
                        Strigă rex: Sto pojo boi?
                        Cine dracul sunteţi voi?
                        Noi? Plăieşii din cetate.
                        Zece-am fost, pieriră doi.
                        Rex făcu o mutră lungă,
                        De credeai că vrea să-mpungă.
 
                        Pentru voi a fost gâlceava?
                        Dar boierii? Ce gândeşti!
                        Noi să ştim? Prin Tirchileşti.
                        Domnul unde-i? E-n Suceava.
                        Dar poporul? La Plăieşti.
                        Drace, asta-i de poveste!
                        N-aţi ascuns prin turn neveste?
 
                        Noi? Da ce, ni-e mintea slabă?
                        Noi suntem creştini curaţi:
                        Ăştia nu sunt însuraţi,
                        Eu de zece ani n-am babă,
                        Voi după femei umblaţi?
                        Zbârlea are-n Huşi, săracul,
                        Dar urâtă, goală-dracul!
                        Dar comori ascunse-n oală
                        Şi-ngropate! Oale, spui?
                        Le-am lăsat să facă pui.
 
                        Una-i ştirbă, şi-alta goală;
                        Nici o pricopseală nu-i!
                        De le vrei plocon ori pradă
                        Ia fugi, Zbârleo, şi le adă!
 
                        Rex atunci: Vă tai grămadă!
                        Dar a stat cu mâna-n sus
                        Căci aminte şi-a adus
                        Că-i e teaca fără spadă:
                        În Liow zălog şi-a pus
                        Spada cea cu steme duble
                        Pentru-un pol şi două ruble!
 
                        Dând din mâini ca cel ce-alungă
                        Gânduri rele: Eu sunt bun.
                        Apropo, ce-am vrut să spun?
                        Onofrei, te văd cu pungă,
                        Dă-mi o mână de tutun.
                        N-am fumat de-o săptămână,
                        Pune-l ici, te rog, în mână.
 
                        Şi-aprinzând chibritu-n pripă,
                        Mulţumit privea la fum.
                        Onofrei, să-mi spui acum,
                        Şi-apăsa cu unghia-n pipă,
                        Cum mi-ai stat tu mie-n drum?
                        Nu ştiai tu de-a mea faimă
                        Ca să stai năuc de spaimă?
 
                        Dar glumesc aşa! mă iartă,
                        Eşti erou, s-a hotărât,
                        Deşi porţi pe după gât
                        Traistă… hai, şi nu-i deşartă?
                        O văzui numaidecât
                        Ai într-însa plumbi, de toate.
                        Brânză, caş şi pâine poate?
 
                        Brânză nu, dar am pogace
                        Ş-usturoi, măria-ta.
                        Usturoi! Şi-l poţi mânca?
                        Dar la urmă, cui i place…
                        Mon Dieu! Nu te supăra:
                        Tot făcurăm noi doi pacea:
                        Ia să văd, cum e pogacea?
 
                        Şi apucând cu mâini grăbite,
                        Rupt de foame ca un lup,
                        Rupe rex, cu toţii rup,
                        Onofrei al meu, iubite,
                        Vin la neica să te pup!
                        Şi-l pupa viteazul rigă
                        Şi-ndopa la mămăligă.
 
                        Ce-a mai fost puţin ne pasă.
                        Au plecat polonii-n sus,
                        Iar plăieşii-n jos s-au dus
                        La Neculcea drept acasă,
                        Iar acesta-n cărţi i-a pus.
                        Şi din Dorna până-n Tulcea,
                        Toţi citesc ce-a scris Neculcea.
