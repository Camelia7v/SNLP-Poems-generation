                        Stăm cu gurile căscate
                        Când Ion ne povesteşte
                        Despre un extraterestru,
                        Oare iarăşi născoceşte?
 
                        – Ochi rotunzi cât două cepe,
                        Gură mică, nas turtit,
                        Capul mare şi pătrat –
                        L-am văzut şi am muţit.
 
                        Căci pe cap avea antene
                        Multe, multe, lungi, subţiri,
                        Prin aceste sârmuliţe
                        Transmitea în cosmos ştiri.
 
                        M-a privit şi s-a oprit
                        Lângă mine, chiar în stradă,
                        Şi mi-a zis că nimeni, nimeni
                        Nu mai poate să îl vadă.
 
                        M-a ales din toţi şi-îndată,
                        M-a chemat să plec cu el
                        Să văd stelele şi Luna –
                        Ne tot spune Ionel.
 
                        – Nu mă credeţi? Dar, băieţi,
                        Ăsta-i adevăr curat,
                        Să vă zic sau nu ce-a fost?
                        Totul cum s-a întâmplat?
 
                        Ne prefacem că îl credem
                        Căci şi noi avem de gând
                        Să zburăm cândva în Cosmos,
                        Să ne-ntoarcem pe Pământ…
 
                        Şi să zicem că niciunde
                        Viaţa nu e mai frumoasă,
                        Nici pe Lună, nici pe stele,
                        Ca aici, la noi acasă…
