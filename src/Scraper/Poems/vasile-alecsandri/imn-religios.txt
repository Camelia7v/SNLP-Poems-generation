                        Etern, Atotputernic, o! Creator sublime,
                        Tu, ce dai lumii viaţă şi omului cuvânt,
                        În tine crede, speră întreaga românime…
                        Glorie ţie-n ceruri, glorie pe pământ!
 
                        Sub ochii tăi în lume lungi valuri de-omenire
                        Pe marea veşniciei dispar ca nori în vânt,
                        Şi-n clipa lor de viaţă trecând strigă-n uimire:
                        Glorie ţie-n ceruri, glorie pe pământ!
 
                        Tu din sămânţa mică înalţi stejarul mare,
                        Tu junelor popoare dai un măreţ avânt,
                        Tu-n inimile noastre ai sacre, vii altare.
                        Glorie ţie-n ceruri, glorie pe pământ!
 
                        În tine-i viitorul, trecutul şi prezentul!
                        Tu duci la nemurire prin tainicul mormânt
                        Şi numele-ţi cu stele lumină firmamentul.
                        Glorie ţie-n ceruri, glorie pe pământ!
 
                        Etern, Atotputernic, o! Creator sublime,
                        Tu, care ţii la dreapta pe Ştefan, erou sfânt,
                        Fă-n lume să străluce iubita-i românime…
                        Glorie ţie-n ceruri, glorie pe pământ!
 
