                        Vai de mine, amar de mine!
                        Fugit-am, mândro, de tine
                        De trei luni şi de trei zile
                        Să găsesc pace şi mile,
                        Că tu rău m-ai fermecat
                        Cu trei paie de la pat,
                        Cu o schiţă din portiţă
                        Şi cu fire din cosiţă.
                        Mă dusei la mănăstire,
                        Pusei mâna pe psaltire
                        Şi citii câteva zile
                        Să mai uit cele copile,
                        Dar ce-oi face ca să scap
                        În nevoie să nu-ncap?
                        Că drumul ce-am apucat
                        Mă duce drept la păcat.
                        Drăguliţă, eu văd bine
                        Că nu am să scap de tine.
                        Fă-te încalte-o mănăstire,
                        Şi-mi dă gura de citire,
                        Şi mă lasă să mă-nchin
                        La icoanele-ţi din sân.
 
