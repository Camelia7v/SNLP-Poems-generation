                        Pe cel deal, pe cel colnic
                        Trece-o pruncă ş-un voinic,
                        Voinicelul hăulind
                        Şi pe murgul netezind,
                        Iar pruncuţa suspinând
                        Şi din guriţă zicând:
                        „Ia-mă, bădiţă, călare
                        Că nu mai pot de picioare.
                        Drumu-i greu şi grunţuros,
                        Nu mai pot merge pe jos!”
                        „Puiculiţă, chip frumos,
                        Eu te-aş lua bucuros,
                        Dar mi-e murgul sprintenel
                        În picioare subţirel,
                        Murgu-i mic şi drumu-i greu,
                        Abia duce trupul meu,
                        Trupul cu păcatele,
                        Mijlocul cu armele.”
 
                        „Nu ţi-e milă şi păcat!
                        De la părinţi m-ai luat,
                        Şi-n răi codri m-ai băgat!
                        Dare-ar Domnul Dumnezeu
                        Să fie pe gândul meu!
                        Să te duci, bădiţă, duci
                        Pan-îi pica rob la turci,
                        Cu picioarele-n butuci
                        Şi cu mâinile-n cătuşi!
                        Să te-ajungă dorul meu
                        Unde-a fi drumul mai greu!
                        Să te bată jalea mea
                        Unde-a fi calea mai grea!
                        Murgul să se poticnească,
                        În creştet să te trântească,
                        Mâna dreaptă să-ţi sclintească,
                        Mâna stângă
                        Să ţi-o frângă,
 
                        Să ţii dârlogii cu dinţii,
                        Să mi te plângă părinţii,
                        Să te-nsori de nouă ori
                        Ca să faci nouă feciori.
                        Să te mai însori o dată
                        Ca să faci numai o fată…
 
                        Ei să treacă şuierând
                        Când te-ar auzi plângând,
                        Ea în palme să-ţi tot cară
                        Apă tulbure ş-amară.
                        Tu să bei, să bei mereu
                        Gândind la blestemul meu!
 
