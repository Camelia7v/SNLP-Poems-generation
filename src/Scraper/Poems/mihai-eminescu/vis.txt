                        Ce vis ciudat avui, dar visuri
                        Sunt ale somnului făpturi:
                        A nopţii minte le scorneşte,
                        Le spun a nopţii negre guri.
 
                        Pluteam pe-un râu. Sclipiri bolnave
                        Fantastic trec din val în val,
                        În urmă-mi noaptea de dumbrave,
                        Înainte-mi domul cel regal.
 
                        Căci pe o insulă în farmec
                        Se nalţă negre, sfinte bolţi,
                        Şi luna murii lungi albeşte,
                        Cu umbră împle orice colţ.
 
                        Mă urc pe scări, intru-nlăuntru,
                        Tăcere-adâncă l-al meu pas.
                        Prin întuneric văd înalte
                        Chipuri de sfinţi p-iconostas.
 
                        Sub bolta mare doar străluce
                        Un singur sâmbure de foc;
                        În dreptul lui s-arată o cruce
                        Şi întunecime-n orice loc.
 
                        Acum de sus din cor apasă
                        Un cântec trist pe murii reci
                        Ca o cerşire tânguioasă
                        Pentru repaosul de veci.
 
                        Prin tristul zgomot se arată,
                        Încet, sub văl, un chip ca-n somn,
                        Cu o făclie-n mâna-i slabă –
                        În albă mantie de domn.
 
                        Şi ochii mei în cap îngheaţă
                        Şi spaima-mi seacă glasul meu.
                        Eu îi rup vălul de pe faţă…
                        Tresar – încremenesc – sunt eu.
                        ………………………………………
                        De-atunci, ca-n somn eu îmblu ziua
                        Şi uit ce spun adeseori;
                        Şoptesc cuvinte neînţelese
                        Şi parc-aştept ceva să mor?
