                        Venea pe deal, voios cântând
                        Flăcăul;
                        Pe-un umăr coasa legănând,
                        Venea fără nici un gând
                        Flăcăul;
                        Dar iată-n drum îl află râul,
                        În drum, în drum, dar ce-i în drum?
                        Pârâul;
                        Aşa de lat şi chiar acum!
 
                        Dincolo câmp şi lan şi flori,
                        Ei, cată!
                        Şi doine şi secerători;
                        Pârâu-i lat, şi să nu mori?
                        Ei, cată!
                        Şi-n grâu, ei, bată-mi-l să-l bată!
                        În grâu, în grâu? Dar ce-i în grâu?
                        O fată –
                        Înoată-n spice până-n brâu.
 
                        „Să n-ai, Catrino, zi de rău!”
                        Ea tace.
                        „Ei, iacă naiba de pârău,
                        Mi-l puse focu-n drumul tău!”
                        Ea tace.
                        Deloc o vorbă! Sa preface.
                        Deloc, deloc, de ce deloc?
                        Că-i place
                        Şi vrea de el să-şi bată joc.
 
                        „Ai, fă, copii acasă mulţi?
                        Ei, iaca!
                        Nu vii, urâto, nu m-asculţi?
                        De dragul tău să mă desculţi?
                        Ei, iaca!
                        Mai bine plec!” Şi dânsul pleacă.
                        Dar ea? Dar ea? Ce-şi zice ea?
                        Să treacă!
                        Să facă-n urmă cum o vrea!
 
                        Văzându-l, însă, c-a plecat,
                        Ea-şi pune
                        Deoparte snopul: – „M-ai chemat?”
                        El mâna peste ochi mirat
                        Şi-o pune.
                        – „Să-ţi spun ceva! Cuvinte bune!”
                        – „Să spui, să spui! dar ce să spui?
                        Ei, spune!
                        Dar iute, vezi, că vreme nu-i!”
 
                        – „Haide, treci pârâul! Ce te-ntreci,
                        Catrino!”
                        – „Nu vreau, auzi! De ce nu pleci?”
                        – „Dar nu-i cat Oltul, poţi să-l treci
                        Catrino!”
                        – „Vecine, nu!” – „Ba da, vecino!
                        Nu vreai? Nu vreai? De ce nu vreai?
                        Haid’ vino!
                        De-atunci şi peste mări treceai.”
 
                        „Ei, iaca, viu! Dar de nu-mi spui
                        Vro veste,
                        Zi bună între noi de-azi nu-i!”
                        Ştia doar fata felul lui!
                        Vro veste,
                        De unde-o iei, dacă nu este?
                        Apoi, apoi? Ce-a fost apoi?
                        Poveste –
                        Tot eu să spun? Ghiciţi şi voi.
