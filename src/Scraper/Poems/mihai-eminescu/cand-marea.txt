                        Când marea turbează de valuri împinsă
                        Şi-şi scutură coama de spume şi vânt,
                        Când nori-alung ziua din lumea cea plânsă,
                        Când tunete cânt;
 
                        Atunci printre nouri, prin vânt şi prin unde
                        O rază de aur se toarce uşor
                        Şi-n fundul sălbatec al mării pătrunde
                        Prin vânt şi prin nor.
 
                        Ce caută raza din ceruri venită,
                        Din galbena steauă ce-aleargă prin cer,
                        Ce caută-n mare, în noaptea-i cernită
                        Und-razele pier?
 
                        În fundul cel umed al mării turbate,
                        În lumea-i noptoasă, în sânu-i de-amar,
                        Luceşte o steauă în piatră schimbată,
                        În mărgăritar.
 
                        E-amantul a stelei ce palidă trece
                        Şi-aruncă prin nori a ei rază de nea,
                        E-amantul căzut dintre stele, ce rece
                        În mare murea.
