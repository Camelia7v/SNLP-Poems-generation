                        Supt un mal legata plută,
                        Se mai mişc-abia. Duios
                        Geme apa-n veci zbătută
                        Ca prin vis, sub iaz la moară.
                        Luna tot mai jos scoboară
                        Tot mai jos, mai jos.
 
                        A, apus! Şi dintr-o dată
                        Nu mai vezi nici deal, nici drum,
                        Totu-n zarea-ntunecată
                        Şi-a pierdut şi loc şi nume,
                        Nu cred c-a mai fost pe lume
                        Noapte ca acum.
 
                        Parcă-i mort de veacuri satul
                        Şi trudit de-atâta clint
                        Doarme-adânc întunecatul
                        Codru-n văi, iar la răstoace
                        Plopii-au început să-şi joace
                        Frunzele de-argint.
 
                        Dar din aripi bat cocoşii,
                        Răscolind văzduhul mut.
                        Albe-ntâi şi tot mai roşii
                        Zorile şi-ntind lucoarea –
                        Din zăvoi, privighetoarea
                        Iarăşi a-nceput!
