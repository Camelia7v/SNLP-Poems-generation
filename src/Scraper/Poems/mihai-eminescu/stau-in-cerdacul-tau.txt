                        Stau în cerdacul tău… Noaptea-i senină.
                        Deasupra-mi crengi de arbori se întind,
                        Crengi mari în flori de umbră mă cuprind
                        Şi vântul mişcă arborii-n grădină.
 
                        Dar prin fereastra ta eu stau privind
                        Cum tu te uiţi cu ochii în lumină.
                        Ai obosit, cu mâna ta cea fină
                        În val de aur părul despletind.
 
                        L-ai aruncat pe umeri de ninsoare,
                        Desfaci visând pieptarul de la sân,
                        Încet te-ardici şi sufli-n lumânare…
 
                        Deasupra-mi stele tremură prin ramuri
                        În întuneric ochii mei rămân,
                        Ş-alături luna bate trist în geamuri.
