                        Dorul meu,
                        Deschide-ţi cartea pecetluită,
                        Şi-ţi răsfiră-n soare, şi-ţi răsfiră-n vânt
                        Paginile-n care, peste-albastru-ţi cânt,
                        Şi-a cernut tăcerea pulberea-i cernită…
 
                        Dorul meu,
                        Deschide-ţi cartea pecetluită,
                        Şi mă-nvaţă iarăşi cântul bunei veşti,
                        Să mi-l cânt, cum cântă florile-n fereşti,
                        Oglindită-n geamul larg deschis în soare…
 
                        Dorul meu,
                        În suflet mi-a crescut o floare!
                        Apăr-o de vânturi şi dă-mi viers s-o cânt…
 
                        Dorul meu,
                        În geamul larg deschis în vânt
                        Cântă astăzi viaţa, cântă-nfiorată,
                        Cald ca nicăieri, sfânt ca niciodată!
