                        Piticii din pădure
                        Au case în ciuperci,
                        Mănâncă fragi şi mure
                        Şi-ncalecă pe melci.
 
                        Piticii nu ştiu carte,
                        Nu ştiu nici poezii,
                        Şi melcii-i duc departe,
                        În lungi călătorii.
 
                        Îi urcă în copacii
                        Cu coajă şi frunziş,
                        Şi ochii lor, săracii,
                        Se uită în cruciş.
 
                        Şi melcii-i duc la şcoală
                        La şcoala de pitici,
                        În zori de zi îi scoală
                        Ceasornicul arici.
 
                        Ariciul are ace
                        Mai multe ca un ceas
                        Şi le dă bobârnace
                        Piticilor în nas.
