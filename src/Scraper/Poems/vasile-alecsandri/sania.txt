                        Zi cu soare, ger cu stele! Hai, iubită, la primblare.
                        Caii muşcă-a lor zăbale, surugiul e călare;
                        Săniuţa, cuib de iarnă, e cam strimtă pentru doi…
                        Tu zâmbeşti? Zâmbirea-ţi zice că e bună pentru noi.
 
                        Caii scutură prin aer sunătoarele lor salbe,
                        Răpind sania uşoară care lasă urme albe.
                        Surugiul chiuieşte; caii zboară ca doi zmei
                        Prin o pulbere de raze, prin un nour de scântei.
 
                        Pe câmpia înălbită, netedă, strălucitoare
                        Se văd insule de codri, s-aud câni la vânătoare,
                        Iar în lunca pudruită cu mănunt mărgăritar
                        Saltă-o veveriţă mică pe o creangă de stejar.
 
                        Acum trecem prin poiene, acum trecem prin zăvoaie;
                        Crengile aninate-n cale ning steluţe şi se-ndoaie.
                        Iată-o gingaşă mlădiţă cu şirag de mărţişori…
                        Tu o rupi? Ea te stropeşte cu fulgi albi răcoritori.
 
