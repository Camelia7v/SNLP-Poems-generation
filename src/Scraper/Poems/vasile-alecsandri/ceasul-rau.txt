                        Pe cel deal, pe coaste,
                        Trece-o mândră oaste,
                        Oaste de români!
                        Toţi voinici de frunte
                        Care merg să-nfrunte
                        Oarde de păgâni.
 
                        Iar pe-o culme verde
                        Ce-ntre munţi se pierde
                        Stau de mi-i privesc
                        Două surioare,
                        Albe lăcrimioare,
                        Care mi-i jelesc:
 
                        Vezi tu, surioară,
                        Oastea se coboară
                        Colo pe costiş,
                        Vezi-o cum pătrunde
                        Pe rând şi s-ascunde
                        Colo-n stejăriş.
 
                        Vai! nu se mai vede!
                        Cine, cine-a crede
                        Grija ce duc eu,
                        Oastea că-i purtată
                        De bătrânul tată
                        Şi de dragul meu?
 
                        Ei se duc în vale
                        Unde ţara-n jale
                        Geme cu amar,
                        Căci au intrat iară
                        Sabia în ţară,
                        Paloş de tătar.
 
                        De pe munţi în poale,
                        Cu armele goale,
                        Ei mi se cobor,
                        Şi prin cea urdie,
                        Dragă, o să fie
                        Mare, mult omor!
 
                        Căci tata bătrânul
                        Nu cruţă păgânul
                        Când se aruncă-n foc.
                        El e român tare,
                        Ca Ştefan cel Mare,
                        Şi om cu noroc.
 
                        Pentru el n-am teamă…
                        Dar îmi fac de seamă
                        Când stau de gândesc
                        La dragul Lisandru,
                        Că-i un copilandru,
                        Şi mult îl iubesc!
 
                        El n-a vânat încă
                        Decât şoimi de stâncă,
                        Cerbi cu coarne mari;
                        Şi acu-ntâia oară
                        Face, surioară,
                        Goană de tătari.
 
                        Ş-aşa mult mi-e frică
                        Ş-inima mi se strică
                        Când gândesc la el,
                        Că mult, mult îi place
                        Vitejii a face,
                        Scumpul tinerel!
 
                        Taci, biată copilă!
                        Nu-i plânge de milă
                        Iubitului tău,
                        Căci ferească sfântul
                        Să-ţi fie cuvântul
                        Zis într-un ceas rău!
 
                        Hai la mănăstire
                        Ca să dăm de ştire
                        Pustnicului sfânt
                        Să ardă tămâie
                        Ca să nu rămână
                        Tătar pe pământ.
 
                        Oastea-nvingătoare
                        A stins de la soare
                        Aprigul duşman:
                        Ea se întoarce-n munte
                        Având chiar în frunte
                        Vechiu-i căpitan.
 
                        Iar sărmana fată
                        În zadar, vai! cată
                        Pe iubitul său!
                        El în foc căzuse,
                        După ce făcuse
                        Vitejii de zmeu!
 
                        Din bătrâni se spune
                        Că sunt ceasuri bune
                        Şi că rele sânt.
                        Vai de-acei ş-acele
                        Care-n ceasuri rele
                        Zic vreun cuvânt!
 
