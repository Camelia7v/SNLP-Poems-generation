                        E trist ca nimeni să te ştie,
                        Dar şi mai trist să-ţi zici mereu
                        Că te-a pătruns nimicnicie
                        Deşi ai fost ca Dumnezeu.
 
                        Unde sunteţi, iubiri deşarte,
                        Ochi mari ce nu-i mai pot uita?
                        O, fugi departe, fugi departe,
                        La ce mă-ngâni cu faţa ta?
 
                        În viţa lumii acestea,
                        Ce-i fără capăt şi-nceput,
                        În toată neagra vecinicie
                        O clipă numai te-am avut.
 
                        De-atunci te chem din întuneric
                        Şi amintirea ta dezmierd
                        Până ce răsari… un vis himeric,
                        Abia răsari… şi iar te pierd.
 
                        Ca la un zvon ce lin adie
                        Urechea ţin, mereu ascult…
                        Tot mai puţină armonie…
                        Pustiu din ce în ce mai mult.
 
                        Şi din comoara-mi de suspine,
                        Cu amintiri, cu dor îmbrac
                        Acest amor bogat în chinuri
                        Şi-n mângâieri de tot sărac.
