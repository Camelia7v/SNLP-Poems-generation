                        În Alhambra strălucită
                        Mult vestită,
                        Unde sufletul uimit
                        Drăgălaş se desfătează
                        Şi visează
                        La trecutul fericit;
 
                        Pe o noapte-nseninată
                        Şi-nstelată,
                        Eram singur admirând
                        Peste marmorele dalbe
                        Raze albe
                        Din luceferi lunecând.
 
                        Dulce-a nopţilor făclie
                        Argintie
                        În Alhambra deştepta
                        Mii de umbre nevăzute
                        Şi tăcute
                        Ce pe rând se arăta,
 
                        Şi trecând printre coloane,
                        Prin saloane,
                        Veneau toate-a să-nchina
                        La frumoasa lor regină
                        Ce-n lumină
                        Tainic, lin se legăna
 
                        Astă fantasmă gingaşă,
                        Drăgălaşă
                        Ca un zâmbet de copil,
                        Era falnica sultană
                        Africană,
                        Fiică a lui Boabdil,
 
                        Linda-Raia, pentru care
                        Mic şi mare
                        Sufletul său ar fi dat,
                        Pe când dalba-i tinereţe
                        Şi frumseţe
                        Încântau acest palat.
 
                        Acum Linda în tăcere,
                        Cu durere
                        Se uita l-a ei surori,
                        Şi-n a Leilor fântână
                        A sa mână
                        Arunca plăpânde flori,
 
                        Iară umbrele uşoare,
                        Zâmbitoare,
                        Privind floarea ce cădea,
                        Pe-a fântânei apă lină,
                        Cristalină,
                        Se pleca, se oglindea.
 
                        Dulce era acea noapte
                        Fără şoapte
                        Pe-al Andaluziei plai!
                        Când deodată-o armonie
                        Serafie
                        Răsuna viu în sarai.
 
                        O duioasă biulbiulină
                        Din grădină
                        Începuse a cântă,
                        Ş-al ei cântec de iubire
                        Cu uimire
                        Linda-Raia-l asculta.
 
                        Toate umbrele-ncântate,
                        Adunate
                        Sub al lunii dulce foc,
                        De mâni gingaş se luară,
                        Se-nşirară
                        Iute vesel pentru joc,
 
                        Şi-n Alhambra nesonoră
                        Ele-n horă
                        Începură-a se-nvârti
                        Cu-o mişcare graţioasă,
                        Luminoasă
                        Care minţile-mi răpi.
 
                        Fiecare dintre ele
                        Blând la stele
                        Se uita, jucând uşor,
                        Şi steluţele uimite,
                        Neclintite,
                        Vărsau raze-n ochii lor.
 
                        Toate-n horă vesel prinse
                        Şi cuprinse
                        De-ale danţului beţii,
                        Răspândeau luciri uşoare
                        Zburătoare
                        Ce săltau prin galerii;
 
                        Şi din horă, din zburare,
                        Fiecare
                        Cu-o zâmbire saluta
                        Pe-a saraiului regină
                        Ce-n lumină
                        Danţul repede-l purta.
 
                        Dar o rază aurită,
                        Răzleţită
                        Din a zorilor cununi.
                        Străluci ca o săgeată
                        Deodată
                        Printre-a nopţii dulci minuni,
 
                        Şi ghirlanda de fecioare
                        Zâmbitoare,
                        Învârtindu-se voios,
                        Se-nălţa pană la stele,
                        Şi cu ele
                        Peri ca un vis frumos!
 
