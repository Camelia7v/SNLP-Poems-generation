                        Spune-ne, muză divină, de mult iscusitul bărbat, ce
                        Lung rătăci după ce-au dărâmat Triada cea sfântă.
                        Multe cetăţi de oameni văzu şi datini deprinse,
                        Multe-n inima lui supărări pe mare avut-au,
                        Chibzuind pentru sufletul lui, alor săi înturnare.
                        Dar pe tovarăşi el nu mântui cu toat-a lui grijă.
                        Singuri ei gătiră pieirea prin fărădelege,
                        Căci, nebuni, ei boii-au tăiat luminosului fiu al
                        Lui Hyperion, încât le luă a-ntoarcerii ziuă –
                        De-aste vorbeşte-ne asemeni puţin a Cronidului fiică.
                        Toţi ceilalţi precât de pieire-au scăpat, pre acasă
                        Ei erau, mântuiţi de războaie şi de apele mării.
                        Numai pre el, doritul de patrie şi de soţie
                        Nimfa măreaţă-l oprea, minunata zână Calipso-n
                        Peştera cea boltită, râvnind de bărbat ca să-l aibă.
                        În rotitoarea plinire de vremuri trecut-au un an azi,
                        De când zeii întoarcerea-n ţară îi rânduise
                        În Itaca şi tot de nevoie el mântuit nu-i
                        La iubiţii lui. Toţi zeii-l plâng. Poseidon
                        Singur ţine mânie într-una el lui Odisseus,
                        Celui de-o samă cu zeii, înainte de-a ajunge în ţară-i.
