                        O! Fete-Logofete,
                        Cu netede plete,
                        Cu părul de aur!
                        Stai, te odihneşte,
                        Că-n deal te pândeşte
                        Un negru balaur.
 
                        Frumoasă fetiţă,
                        Cu lungă cosiţă,
                        Cu mândru colan!
                        De dânsul n-am teamă,
                        Căci am pe-a lui seamă
                        Al meu buzdugan.
 
                        O! tânăr semeţe,
                        Cu blânde mândreţe,
                        Cu ochii de foc!
                        Balauru-i mare
                        Şi milă nu are…
                        Stai, ah! stai pe loc.
 
                        Luceafăr din stele,
                        Cu dulci porumbele
                        Pe faţă de crin!
                        Toţi zmeii din lume
                        Se-nchin l-al meu nume,
                        Tremur şi se-nchin.
 
                        Viteze vestite,
                        Cu arme-aurite,
                        Cu dulce cuvânt!
                        El peste munţi calcă
                        Şi-n cer are-o falcă,
                        Ş-una pe pământ.
 
                        Păsărea de munte
                        Cu salbă pe frunte,
                        Cu salbă de flori!
                        Murgul meu, când sare,
                        Trece peste mare
                        Şi zboară prin nori.
 
                        O! Fete-Logofete,
                        Cu netede plete,
                        Cu glasul ceresc!
                        Nu te du de-aice,
                        Nu te du, voinice,
                        Că eu te iubesc!
 
                        Frumoasă fetiţă,
                        Cu lungă cosiţă,
                        Cu sân fecioresc!
                        Pentru-a ta iubire
                        Fală sau pieire
                        Vreau să dobândesc!
 
