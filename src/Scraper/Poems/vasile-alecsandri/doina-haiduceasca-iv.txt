                        „Eu, vere, te-aş întreba,
                        Dacă nu te-ai supăra,
                        Cu ce hrană te hrăneşti
                        De nici vara nu munceşti,
                        Nici iarna nu îmblăteşti?”
                        „Nu ştiu, vere, spune-ţi-oi,
                        Ori o palmă trage-ţi-oi.
                        Când e vară, primăvară,
                        Iau cu mine merinzioară
                        Şi mă sui pe plai la munte
                        Unde-s oile mai multe.
                        Merg la stâne, le petrec
                        Şi de acolo încă plec
                        Jos, pe valea Oltului,
                        La steaua ungurului,
                        Să mă rog la Dumnezeu
                        Să facă pe gândul meu,
                        Să dea ploaie cu soare
                        Ce îndeamnă la culcare,
                        Să adoarmă stevarii,
                        Să le fur armăsarii.
                        Apoi singur îmi fac parte,
                        Aleg stava în jumătate
                        Şi mă duc, vere, într-o ducă,
                        De se pare că-s nălucă,
                        Drept la târg, la Brancoveţ,
                        Unde-s caii mai cu preţ.
                        Iepele care-s cu mânji
                        Fac cinci sute de florinzi,
                        Iar de soi moldovenesc
                        Cu galbeni se cântăresc,
                        Apoi, vere, încă plec
                        La Aniţa de petrec
                        Viaţă bună-ndestulată,
                        Cât mi-e punga nesecată,
                        Şi petrec într-o întinsoare
                        Tot la umbră, la răcoare,
                        Cu trupul pe frunze căzute,
                        Cu gura la cep de bute,
                        De-aud vinul gâlgâind
                        Şi mândruţele alergând
                        Ca să le sărut pe rând.
 
