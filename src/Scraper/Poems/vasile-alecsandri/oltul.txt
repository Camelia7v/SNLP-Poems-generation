                        Oltule, Olteţule!
                        Seca-ţi-ar pâraiele,
                        Să crească dudaiele,
                        Să trec cu picioarele.
                        Oltule, râu blestemat,
                        Ce vii aşa tulburat,
                        Şi te repezi ca un zmeu
                        De-mi opreşti pe Niţul meu?
                        Schimbă-ţi, schimbă-ţi apele,
                        Slăbeşte-ţi vârtejurile,
                        Să-ţi văd pietricelele;
                        Când trec fetişoarele,
                        Să le speli picioarele.
                        Iaca neica, nu e neica,
                        Nu e neica, plânge leica!
                        Dacă mi-ar fi fost neicuţa,
                        L-ar fi cunoscut leicuţa!
                        Vântule, du-te de-i spune
                        Că zăbavele nu-s bune,
                        Că leicuţa-i duce dorul
                        Şi i-a înţelenit ogorul!
                        Vino, Niţule, băiete,
                        Ce faci puica să te-aştepte?
                        Busuiocul a-nnegrit,
                        Rozmarinul a-ngălbenit,
                        Leica plânge, tot jeleşte
                        Şi ca ei se veştezeşte!
 
