                        M-ai chinuit atâta cu vorbe de iubire,
                        Cu sărutări aprinse şi cu îmbrăţoşări!
                        Ştiai c-o măiestrie ce nu am cunoscut-o
                        Ca nervul cel din urmă în mine să-l trezeşti.
                        Demonic-dureroasă era acea simţire –
                        Dureri iar nu plăcere a tale sărutări…
                        Şi pân-acum îmi pare că tu eşti un băiat
                        Ce-n haine de femeie şiret s-a îmbrăcat.
 
                        Şi Dumnezeu te ştie… Tu ai un sân frumos,
                        Tu ai o gură plină şi roşă voluptoasă;
                        Şi părul tău cel negru în unde de-abanos
                        Ajunge până la şale în unde luminoase;
                        Şi vorba ta e vie şi ochiul languros
                        Şi mâna ta cea fină e dulce, mângâioasă;
                        Şi totuşi mi se pare că-n fire-ţi e-o greşeală
                        De împli al meu suflet c-o boare de răceală.
 
                        Şi ştii, nefericito, că ochiul tău m-atrage
                        Ca un magnet – şi totuşi în taină îl respinge.
                        Credeam întâia dată că te iubesc – şi-n urmă totuşi simt
                        Că sângele meu este duşman la al tău sânge.
                        Ah! cine m-a pus oare să-ţi spun într-un ceas rău
                        Că te iubesc… Iubirea de suflet nu te stinge
                        Cum stinge-astă simţire – ca şi o piază rea –
                        Suflarea, mintea, pieptul, singurătatea mea.
                        Dar am lăsat eu iute al fiinţei tale cerc.
                        Ca dintr-un somn magnetic eu m-am trezit îndată…
                        Prezenţa ta vreodată în viaţa-mi n-am să cerc –
                        Căci de o dureroasă beţie mă îmbată.
                        Nu ştiu nici ce gândiri am, nu ştiu nici unde merg
                        Şi simt că toată firea îmi e întunecată…
                        Ai fi ucis şi capul şi inima din mine
                        Dacă-n a tale laţuri eu m-aş fi prins mai bine.
 
                        Cuvântu-mi pentru tine nu avea înţeles,
                        Cuvântul tău pe mine mă înciuda adânc.
                        Cu cât-amărăciune îţi răspundeam ades,
                        Cum îmi plăcea în suflet ca să te fac să plângi
                        Şi printr-o nedreptate părea că mă răzbun
                        Dacă din a mea cauză plângeai tu vreodată.
                        Ah! sufletele noastre nu sunt de fel armonici
                        Şi sunt ca două note cu totul discordante…
 
                        Cu tine numai în lume putere-aş fără milă
                        Să fiu… Căci tu pe mine m-ai făcut slab şi moale,
                        Cu-a tale vorbe vane pierdut-am seri ori zile…
                        M-ai speriat adesea cu-a tale gânduri goale…
                        Dar nici nu eşti femeie… Un demon tu îmi pari,
                        Ce-ascunde foc din Tartar şi-o cumplită răceală.
                        Fără nici o armonie e toată viaţa ta;
                        Tu eşti cumplit de bună, cum eşti cumplit de rea.
 
                        Cum mulţămesc eu sorţii că am scăpat de tine,
                        Făr-a comite, doamnă, păcatul moştenit.
                        Azi iarăşi mă văd singur şi fericit şi bine!
                        Azi muza mea mă cată cu ochiul liniştit.
                        Acele nopţi turbate de doruri şi suspine
                        S-au dus ca un vis negru, sălbatec şi urât!
                        Azi iarăşi capu-n visuri eu îl cufund prin cărţi
                        Şi în tăcere îmblu prin norii cei deşerţi.
 
                        Şi în fereastră vântul cu degetele pare
                        Că bate lin şi dulce şi vâjâie încet;
                        Urechea iar îmi sună în linişte şi iară
                        Simt inima că-mi bate de-un dor învăpăiat!
                        În minte mi se-adună mii visuri zâmbitoare,
                        Căci nu te văd pe tine, ce crud le-ai speriat
                        Din tainica lor umbră… şi sufletu-ţi fierbinte
                        Abia-mi mai e o slabă aducere aminte…
