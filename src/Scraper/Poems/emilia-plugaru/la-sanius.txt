                        Cască, se întinde leneş
                        Lângă sobă pisicuţa:
                        Unde e Vasile oare?
                        S-o fi dus cu săniuţa?
 
                        Unde-i oare? Nu-l găseşte,
                        Dar atât de mult ar vrea
                        Să se dea cu săniuţa
                        De pe derdeluş şi ea.
 
                        Iese-afară şi priveşte,
                        Fulgii cad din cer puhoi,
                        Îi atinge cu lăbuţa:
                        Au! Că sunt atât de moi!
 
                        Vrea să-i prindă ca pe fluturi…
                        Ce năstruşnică pisică,
                        Zice fără supărare,
                        Când apare, Vasilică.
 
                        – Urcă-n sanie mai iute,
                        Să plecăm la săniuş!
                        După ei aleargă vesel
                        Alt amic, un căţeluş.
