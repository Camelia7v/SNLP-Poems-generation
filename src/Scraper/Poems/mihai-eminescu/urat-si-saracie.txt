                        Urât şi sărăcie sunt acei doi tovarăşi,
                        A căror urme crude le aflu pururi iarăşi
                        Pe orice chip şi-n orice-ndrăznii de a iubi…
                        Iubit-am poate cântul, voit-am a robi
                        Cu el un suflet dulce, al meu întreg să fie…
                        Zburat-au chip şi cântec – urât şi sărăcie!
                        Căci ce nu ai în clipa în care ai dorit
                        Se schimbă-n rău cu vremea, de farmec sărăcit.
                        S-arată înainte-ţi o schele despoiată
                        De orice vis cu care o îmbrăcai odată.
                        Puterea tinereţii, a minţii vioiciune,
                        A inimii bătaie, şi gingaşa minune
                        Din ochi, când toată viaţa în ei îţi este scrisă
                        De o citeşte-oricine scrisoarea ei deschisă,
                        Dar mai cu seamă aceea ce tu vrei s-o citească…
                        Cum trec, cum trec cu toate… şi fără să le oprească
                        Nimic… Astfel te-ntuneci o stea în vecinicie
                        Şi ce-ţi rămâne-n urmă? vreme şi sărăcie.
                        Da, vreme! numai vreme să aibi să simţi deplin
                        Ce mult puteai în lume, şi cât, cât de puţin
                        Ţi-a fost dat. Dacă nobil ai fost şi blând şi drept,
                        Dacă prin a ta minte ai fost un înţelept,
                        Având darul pe care natura-l poate da,
                        Frumseţe, minte, ajuns-ai cineva?
                        Căci nu caută lumea aceea ce slăveşte,
                        Aceea ce o prinde – ci ceea ce-i prieşte.
                        Dacă eşti rău şi-i vine răutatea la-ndemână,
                        Dacă eşti prost, şi vasta prostie e stăpână,
                        Sau de-un deşert atârnă în lume a ta soartă
                        Şi nu ştii cum deşerţii prin linguşiri se poartă
                        Sau nu poţi şti… Atuncea de ce folos e ţie
                        C-ai avut tot ce firea ţi-a dat cu dărnicie,
                        Că eşti podoabă scumpă în lume orişicui,
                        Podoabă ce nu-i trebui în lume nimănui?
 
                        Virtutea e-o poveste… când gândul ţi-l ascuţi,
                        Tu vezi că slăbiciuni sunt vestitele virtuţi:
                        Nobleţea-i slăbiciunea acelor ce nu pot
                        Pe sine să se puie deasupra peste tot,
                        Să aibă pentru toate adânc şi greu dispreţ,
                        Hrănind a lui viaţă din sute de vieţi.
                        A nu-ţi ţine cuvântul când nu-ţi vine-ndemână
                        A dezbrăca pe-acela ce ţi s-a dat pe mână,
                        A înşela mulţimea cu mii făgăduinţe,
                        Când ai minţit o dată să te mai pui să minţi,
                        A urgisi pe-acela care ţi-a făcut bine,
                        A împle a lui nume de pete şi ruşine –
                        Aceasta nu e nobil… Dar toţi – şi-ndeosebi
                        O fac uşor – tu numai stai vecinic să întrebi.
                        Tu numai îţi pui vorba şi gândul la cântar,
                        Tu numai vrei a-ntrece caracterele mari,
                        Privind peste mulţime cu multă nepăsare…
                        Ei bine! P-astă dramă şi soarta ta cea mare.
                        Din astă cumpănire de drept şi datorie,
                        Ce ţi-a rămas la urmă? Urât şi sărăcie.
 
                        Iubit-ai? Ah! un caier de cânepă nu-i moale,
                        Nu-i blond cum e podoaba cea dulce-a frunţii sale!
                        Cu gura ei subţire şi mâni reci ca de ceară,
                        Iar ochiu-i plin de raze străluce în afară,
                        Răpindu-ţi ţie ochii cu a lor strălucire.
                        Tu n-ai gustat din rodul acel de fericire:
                        Tu eşti onest şi plin de respect şi generos
                        Să frângi în zarea vieţii un rod aşa frumos.
                        Te-ai dus şi te urmară părerile de rău.
                        În urma ta venit-au un neted nătărău
                        Ş-acesta… ei… făcut-au ce n-ai vrut să cutezi;
                        Ce-a mai rămas din dulcea figură, mergi de vezi:
                        Anii i-au scris cu pana lor neagră pe-a ei frunte.
                        Şi gura cea cu albe mărgăritari, mărunte,
 
                        Acuma e zbârcită şi ochiul plin de pară,
                        Ce-şi revărsa lumina sa rece în afară
                        E stins, şi nu-i nimica în el, nu-i adâncime;
                        Tu nu mai vezi într-însul ce nu văzuse nimeni
                        Decât tu… Ce ajunse a fi? Cochetă, rece,
                        Linguşitoare, crudă, din mână-n mână trece
                        Şi caută-n iubire plăcerea numai, care
                        E-o clipă de beţie şi-o zi de dezgustare.
                        Dară acea iubire adâncă şi curată,
                        Care-n viaţă vine o dată, num-o dată,
                        Acea eternă sete ce-o au dupăolaltă
                        Doi oameni ce-şi pierdură privirea una-ntr-altă,
                        Acel amor atât de nemărginit, de sfânt,
                        Cum nu mai e nimica în cer şi pre pământ,
                        Acea înamorare de tot ce e al ei,
                        De-un zâmbet, de un tremur al gingaşei femei,
                        Când pentru o privire dai viaţă, dai noroc,
                        Când lumea ţi-este neagră de nu eşti la un loc
                        Cu ea… Unde-i norocul ce l-a promis ea ţie?
                        Ce va rămâne vouă? Urât şi sărăcie!
