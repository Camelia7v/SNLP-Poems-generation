                        Bradu-mi spune bun cuvânt –
                        – „Să-i trimit?” Mi-a spus: – Trimite-i!”
                        Tot m-am judecat cu mine:
                        Să dau bradului mai bine
                        Ori iubitei
                        Crezământ?
 
                        – „Nu-i trimite!” zise ea.
                        – „Că n-am zor să ies în lume.
                        De-i trimiţi, îi fac de-ocară,
                        Că-i arunc pe uşi afară –
                        Scoate-mi nume
                        Cât or vrea!”
 
                        Am s-ascult de brad acum;
                        Fata minte cum îi vine.
                        Şi trimit chiar asta-seară
                        Peţitori la ea s-o ceară –
                        Rău ori bine,
                        Tot un drum!
 
                        De-o fi, brade, să ghiceşti,
                        Îţi încred o bogăţie:
                        Leagăn am să fac din tine,
                        Şi-un copil – de-o fi cu bine –
                        Ţi-l dau şie
                        Să mi-l creşti!
 
                        De mă-nşeli, te fac la noi
                        Poartă curţii: să te-ajungă
                        Câte rele pierzătoare,
                        Să te bată ploi şi soare,
                        Să te-mpungă
                        Vaci şi boi!
