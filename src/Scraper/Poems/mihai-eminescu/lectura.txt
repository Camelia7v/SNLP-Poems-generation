                        Stăteam seara la fereastră,
                        Iar stelele prin ceaţă
                        Cu tainică dulceaţă
                        Pe ceruri izvora.
 
                        Citeam pe-o carte veche,
                        Cu mii de negre gânduri
                        Şi literele-n rânduri
                        Prinsese a juca.
 
                        Jos lacul se-ncreţise
                        Sub purpură târzie
                        Şi valuri verzi de grâie
                        Se legăna pe lan.
 
                        O stea din cer albastru
                        Trecu a ei icoană
                        Din faţa apei plană
                        În fundul diafan…
 
                        Şi cred pe înţeleptul
                        Ce-l văd că-n carte zice
                        Că-n lume nu-i ferice,
                        Că toate-s năluciri…
 
                        Deodată la ureche-mi
                        Aud şoptind copila…
                        Iar vântul întoarce fila
                        Cu negrele gândiri.
