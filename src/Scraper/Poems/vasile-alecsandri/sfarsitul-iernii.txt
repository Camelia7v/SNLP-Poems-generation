                        S-a dus zăpada albă de pe întinsul ţării,
                        S-au dus zilele Babei şi nopţile vegherii.
                        Câmpia scoate aburi; pe umedul pământ
                        Se-ntind cărări uscate de-al primăverii vânt.
 
                        Lumina e mai caldă şi-n inimă pătrunde;
                        Prin râpi adânci zăpada de soare se ascunde.
                        Pâraiele umflate curg iute şopotind,
                        Şi mugurii pe creangă se văd îmbobocind.
 
                        O, Doamne! iată-un flutur ce prin văzduh se pierde!
                        În câmpul veşted iată un fir de iarbă verde
                        Pe care-ncet se urcă un galben gândăcel,
                        Şi sub a lui povară îl pleacă-ncetinel.
 
                        Un fir de iarbă verde, o rază-ncălzitoare,
                        Un gândăcel, un flutur, un clopoţel în floare,
                        După o iarnă lungă ş-un dor nemărginit,
                        Aprind un soare dulce în sufletul uimit!
 
