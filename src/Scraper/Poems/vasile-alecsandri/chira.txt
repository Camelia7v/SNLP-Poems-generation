                        La Brăila-n vale
                        Şapte bolozale
                        Şi şapte sandale
                        Descarc la zamboale
                        Şi-ncarc la stamboale,
                        Descarc băcălii
                        Şi-ncarc dimerlii,
                        Tot de grâu mărunt
                        Şi de arnăut,
                        Dar cine descarcă
                        Şi cine încarcă?
                        Un arap bogat
                        Negru şi buzat
                        Cu solzi mari pe cap,
                        Ca solzii de crap;
                        Şi cu buze late,
                        Roşii şi umflate,
                        Şi cu ochi holbaţi
                        Şi cu dinţi smălţaţi.
                        Dar până descărca
                        Şi până încărca,
                        El ce mai făcea?
                        Tot pe mal şedea
                        Şi mânca şi bea
                        Sub verde frunzar
                        De crengi de stejar.
                        Iată-o copiliţă,
                        Cu albă cofiţă;
                        „Chiro, Chirolină,
                        Floare din grădină!
                        Ghelai tu cu mine
                        Că te-oi purta bine;
                        Bine te-oi purta
                        Şi ţi-oi cumpăra
                        Rochiţă cu zale
                        Lăsată pe şale,
                        Rochiţă în bolduri
                        Lăsată pe şolduri.
                        Şi paftale mari
                        De mărgăritare,
                        Şi paftale mici
                        Tot de irmilici.”
                        Chira tot râdea
                        Şi îi răspundea:
                        „Alei, Arăpilă,
                        Alei! măi Buzilă!
                        Unde s-a aflat
                        Că s-a împreunat
                        Corbi cu turturele,
                        Şerpi cu floricele,
                        Urşi cu căprioare
                        Şi nouri cu soare?”
                        Iară cel arap,
                        Cu solzi mari pe cap,
                        Cât o auzea
                        Se şi repezea,
                        În braţe-o lua,
                        În caic intra
                        Şi se depărta,
                        Către Sulina.
                        Iar fraţii Chirei,
                        Hoţii Brăilei,
                        Şerpii Dunării,
                        La mal alergau,
                        Pe Chira strigau
                        Şi-not mi se dau,
                        Şi se cufundau
                        Şi când se iveau
                        În caic săreau,
                        Şi pe cel arap
                        Îl dau peste cap.
                        Apoi se-ntorceau
                        Şi Chirei ziceau:
                        „Soră ticăloasă!
                        Soră păcătoasă!
                        Spune la tustrei
                        Care moarte vrei?
                        Moarte luminată
                        Ori întunecată?”
                        „Frăţiorii mei!
                        Vă jur la tustrei,
                        Jur pe Dumnezeu,
                        Pe Sufletul meu!
                        Că-s nevinovată
                        Ca apa curată.
                        Ah! drăguţii mei,
                        Nu-mi fiţi duşmănei,
                        Nu vă-ntunecaţi
                        Nu vă încruntaţi,
                        Că-s o biată fată,
                        Zău! nevinovată!”
                        Iar fraţii Chirei,
                        Hoţii Brăilei,
                        Şerpii Dunării,
                        Acasă-o duceau,
                        Apoi ce făceau?
                        O legau de-un par,
                        De-un par de stejar
                        Şi pe lângă ea
                        Vreascuri aduceau.
                        Şi ce mai făceau?
                        Trupu-i cătrăneau
                        După ce-l goleau,
                        Apoi foc îi dau
                        Ş-astfel o mustrau:
                        „Soră ticăloasă!
                        Soră păcătoasă!
                        Unde s-a aflat
                        De s-a împreunat,
                        Corbi cu turturele,
                        Şerpi cu floricele,
                        Urşi cu căprioare
                        Şi nouri cu soare?
                        Arzi în foc nestins,
                        De noi trei aprins.
                        Şi te fă tăciune
                        Şi te fă cărbune
                        Cu-arapi de vroieşti
                        Ca să te iubeşti!”
                        Focul s-aprindea,
                        Vreascurile-ardea,
                        Para se suia,
                        Chira, vai de ea!
                        Gemea şi plângea,
                        Trupul îşi frângea,
                        Şi amar zicea:
                        Frăţiorii mei,
                        Mă rog la tustrei,
                        Faceţi-vă milă
                        De-o biată copilă.
                        Ah! mă doare foarte!
                        Ah! mă tem de moarte
                        Fie luminată,
                        Fie-ntunecată!
                        Vai ş-amar de mine,
                        Iată moartea vine,
                        Vine, se repede
                        Şi nimeni nu-mi crede!
                        Măiculiţa mea,
                        Ce pedeapsă grea!
                        Focul mă cuprinde,
                        Carnea mi-o aprinde;
                        Maică, unde eşti
                        De mă părăseşti?
                        Maică, mor ah! mor
                        Şi la tine zbor!”
                        Chira tremura,
                        În foc se lupta,
                        Şi amar striga;
                        Apoi lin ofta,
                        Capul îşi pleca,
                        Sufletul îşi da!
                        Iar trupu-i ardea,
                        Trupu-i se roşea,
                        Trupu-i se-nnegrea,
                        Carnea sfârâia,
                        Oasele trăsnea,
                        Para pâlpâia,
                        Fumul se-nvârtea,
                        Iar când trupul ars
                        Cenuşă-a rămas,
                        Fraţii câte trei,
                        Şerpii Dunării,
                        Oasele strângeau,
                        Cenuşă-alegeau
                        Şi-n vânt o zvârleau:
                        Şi astfel grăiau:
                        „Oase păcătoase,
                        Pulbere de oase!
                        Mânca-v-ar pământul
                        Şi v-ar duce vântul
                        Peste nouă mări,
                        Peste nouă ţări,
                        În pustiu golit
                        Şi nemărginit!”
 
