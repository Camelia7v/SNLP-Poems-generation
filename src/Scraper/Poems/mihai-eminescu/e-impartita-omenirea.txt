                        E împărţită omenirea
                        În cei ce vor şi cei ce ştiu.
                        În cei dintâi trăieşte firea,
                        Ceilalţi o cumpănesc ş-o scriu.
                        Când unii ţese haina vremii,
                        Ceilalţi a vremii coji adun:
                        Viaţă unii dau problemei,
                        Ceilalţi gândirii o supun.
 
                        Dar pace este între dânşii:
                        Ce unii fac iau alţi-aminte.
                        Căci până azi domneşte într-înşii
                        A cărţii tale graiuri sfinte.
                        N-a intrat viermele-ndoielii,
                        Copil e ochiul lor când vede,
                        Căinţa văd urmând greşelii,
                        Căci omul tot în tine crede.
 
                        Al răului geniu arate-mi
                        Un om din viţă pământească,
                        Ce-ar fi-ncercat ale lui patimi
                        Înaintea ta să-ndreptăţească;
                        Căci buni şi răi trăiesc în tine,
                        Cuvântul tău e calea lor –
                        De-a lor abateri li-i ruşine,
                        Căci tu eşti ţinta tuturor.
 
                        Virtutea nu mai e un merit,
                        Căci merit nu-i când nu e luptă.
                        Asupra ta ei nu se-ntărât
                        Cu viaţa-n joc, cu mintea ruptă;
                        Mânând cu anii colbul şcolii,
                        Ei cred făr-a fi înţeles,
                        Din cărţi străvechi roase de molii
                        Îşi împlu mintea cu eres.
 
                        Ei nu pătrund a ta mărire –
                        Minune-i pentru dânşii tot.
                        Necercetând nimic în fire,
                        Nimic nu ştiu, nimic nu pot;
                        Căci nu-i supusă lămuririi
                        Gândirea-n capul înţelept –
                        La toate farmecele firii
                        Se bat cu mâinile pe piept.
 
                        Urmând a cărţilor străveche
                        Statornic, nemişcat învăţ,
                        E surdă azi a lor ureche
                        Privindu-ţi firea cu dispreţ;
                        Legată-n lanţ e a lor minte
                        Şi rodul minţii e sălbatec,
                        Se plac în mistice cuvinte
                        Şi-esplică totul enigmatic.
