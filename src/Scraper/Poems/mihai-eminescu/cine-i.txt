                        Norul ţipă, dunii latră,
                        Marea se zvârcole-n veci,
                        Prin scheletele de piatră,
                        Ce-n natura cea maratră,
                        Stau bătrâne, slabe, seci.
 
                        În castelul trist şi mare,
                        Ce se nalţă rece, sur,
                        Cu fantasticul lui mur,
                        Printre stânci cu poala-n mare
                        Şi cu fruntea-n cer de-azur;
 
                        În castel izbind de nouri,
                        Stă-n fereastra ca un arc,
                        Într-a mării lungi ecouri,
                        Faţa-n văl de gând şi nouri –
                        Al serafilor monarc.
 
                        Un monarc cu faţa pală
                        Şi cu păr de-un aur blond,
                        Iar în ochiu-i, vagabond,
                        Vezi lumina matinală –
                        Stele-albastre fără fund.
 
                        Cine-i îngerul pe maluri,
                        Ce visează în castel,
                        Când al mării vis rebel
                        Sfarmă lumile-i de valuri
                        De pământul eternel?
 
                        Cine-i zâna fără nume
                        Ce priveşte tot în veci,
                        Printre stânci de pietre seci,
                        Cum se scutură de spume
                        Ale mării unde reci?
 
                        Ea priveşte ca o lună
                        Dintr-un nor de piatră, sur,
                        Ce-o întunecă-mprejur
                        Cerul norii îşi adună
                        Şi castelul l-înconjur.
