                        Iată zile-ncălzitoare
                        După aspre vijelii!
                        Vin Floriile cu soare
                        Şi soarele cu Florii.
 
                        Primăvara-ncântătoare
                        Scoate iarba pe câmpii,
                        Vin Floriile cu soare
                        Şi soarele cu Florii.
 
                        Lumea-i toată-n sărbătoare,
                        Ceru-i plin de ciocârlii.
                        Vin Floriile cu soare
                        Şi soarele cu Florii.
 
                        Păcat, zău, de cine moare
                        Şi ferice de cei vii!
                        Vin Floriile cu soare
                        Şi soarele cu Florii.
 
                        Copiliţă, nu vrei oare,
                        Nu vrei cu mine să vii,
                        Când Floriile-s cu soare
                        Şi soarele cu Florii?
 
                        Să culegem la răcoare
                        Viorele albăstrii?
                        Hai! Floriile-s cu soare
                        Şi soarele cu Florii.
 
                        Eu ţi-oi da de orice floare
                        Mii de sărutări şi mii.
                        Hai! Floriile-s cu soare
                        Şi soarele cu Florii.
 
                        Iar tu, dulce zâmbitoare,
                        Te-i face că te mânii…
                        Hai! Floriile-s cu soare
                        Şi soarele cu Florii.
 
