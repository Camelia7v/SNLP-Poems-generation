                        Ieri am avut o vizită simandicoasă:
                        A trecut pe la mine o broască ţestoasă.
 
                        De fapt avea un aer atât de serios,
                        Încât s-ar putea să fi fost un broscoi ţestos.
 
                        Era destul de mic şi de tânăr, n-ai fi dat pe el doi bani,
                        Nu cred c-avea nici cinci sute de ani.
 
                        (Pentru că – ştiţi, desigur – aşa fără nici un motiv
                        Ţestoasele trăiesc un mileniu aproximativ).
 
                        Totuşi ştia să se poarte, şi ştia să vorbească,
                        Şi era foarte inteligent pentru o broască.
 
                        Deoarece fusese crescut în natură,
                        Se pricepea la agricultură;
 
                        Şi pentru că experienţa lui era notorie,
                        Se pricepea grozav la istorie;
 
                        Era o adevărată plăcere să-l asculţi,
                        Dintre domnitori îi cunoscuse pe cei mai mulţi.
 
                        Povestea despre Brâncoveanu şi Cantemir
                        Şi despre alţii pe care nu mai ştiu să-i înşir.
 
                        Dar – dacă nu se lăuda – se pare
                        Că-l zărise chiar şi pe Ştefan cel Mare.
 
                        Despre războaie doar n-avea prea multe de spus,
                        Stătuse în carapace, ascuns.
 
                        Oricum, mi-ar fi plăcut să-l ascund în penal,
                        Să-mi sufle la istorie la extemporal.
