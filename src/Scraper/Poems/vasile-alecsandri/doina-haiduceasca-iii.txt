                        Mândră mămucă-am avut,
                        Frumos copil a făcut,
                        S-a înfăşat cu flori de munte
                        Ca s-ajung viteaz de frunte,
                        Gura toţi să mi-o asculte,
                        Mândrele să mi-o sărute,
                        Zi-le, maică, să se strângă
                        Ca oiţele la strungă,
                        Mie-acum că mi-a venit
                        Mi-a venit timp de iubit.
                        Strigă-n capul satului
                        Pe fata fârtatului,
                        Mândra vine alergând,
                        Eu îi zic cu glasul blând:
                        „Copiliţă, Liţă, fa,
                        Mai dat-ai gură cuiva?”
                        Ea prinse a se jura:
                        „Să mă bată anatema
                        De-am mai dat gură cuiva
                        Afară de dumneata!”
                        Iar de dreaptă ce era
                        Soarele se-nnoura.
                        De-atunci, vere, am pribegit
                        Şi m-am dat la haiducit.
                        Că mi-e sufletul amar
                        Şi mi-e traiul în zadar!
                        Vai de mine şi de mine!
                        Nu mai ştiu ce-i rău, ce-i bine.
                        De când mama m-a făcut,
                        Tot prin codri am şezut
                        Şi lumea n-am mai văzut
                        Decât numai soarele,
                        Decât căprioarele.
                        Căprioară a codrului,
                        Du-mă în valea Oltului,
                        Doar oi mai zări o dată
                        Pe şerpoaica cea de fată
                        Care amar m-a înşelat
                        Şi în codri m-a băgat!
 
