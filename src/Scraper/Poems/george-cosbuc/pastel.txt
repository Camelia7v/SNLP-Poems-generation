                        Prin vişini vântul în grădină
                        Cătând culcuş mai bate-abia
                        Din aripi, şi-n curând s-alină,
                        Iar roşul mac închide floarea,
                        Din ochi clipeşte-ncet cicoarea
                        Şi adoarme-apoi şi ea.
 
                        Eu cred c-a obosit pădurea,
                        Căci ziua întreag-a tot cântat
                        Şi tace-acum gândind aiurea.
                        Sub dealuri amurgeşte zarea,
                        Se-ntunecă prin văi cărarea
                        Şi-i umbră peste sat.
 
                        Peste culmi încet amurgul moare
                        Şi-ntors cu faţa cătr-apus
                        Dă semne nopţii din ponoare.
                        Ea-mbracă haine-ntunecate
                        Şi liniştit din aripi bate
                        Plutind tăcută-n sus.
 
                        Tăciunii-n vatră dau lumină;
                        Pe drumul de drumeţi sărac
                        Mai vezi fugind câte-o vecină
                        Să ceară cu-mprumut jăratec;
                        Grăbit, dă roate, singuratec,
                        Tăcutul liliac.
 
                        Şi tot mai noapte-apoi se face,
                        Păduri şi ape-adorm acum;
                        Din cer scoboar-adânca pace.
                        Ici-colo vrun zăvor mai sună –
                        Începe-a se zări de lună
                        Şi-i linişte pe drum.
 
                        Copiii dorm, visându-şi jocul.
                        Mai toarce mama. În curând,
                        Pe vatră ea înveleşte focul,
                        Încuie uşile la tindă,
                        Se culc-apoi. Iar cariu-n grindă
                        S-aude acum rozând.
