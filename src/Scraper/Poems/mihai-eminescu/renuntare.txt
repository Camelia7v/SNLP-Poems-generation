                        Aş vrea să am pământul şi marea-n jumătate,
                        De mine să asculte corăbii şi armate,
                        De voi clipi cu ochiul, cu mâna semn de-oi face,
                        Să-şi mişte răsăritul popoarele încoace;
                        Sălbatecele oarde să curgă râuri-râuri,
                        Din codri răscolite, stârnite din pustiuri;
                        Ca undele de fluviu urmeze-ale lor scuturi,
                        Întunece-se în zare pierdutele-nceputuri,
                        Un râu de scânteiere lucească lănci şi săbii,
                        Iar marea se-nspăimânte de negrele-mi corăbii.
 
                        Astfel război porni-voi. Voi arunca încaltea
                        O jumătate-a lumii asupra celeilalte.
                        Privească-mă atunci preoţi: un monstru ce se-nchină,
                        Când oardele-i barbare duc moarte şi ruină.
                        Ruga-mă-voi cu mâna uscată ţinând strana,
                        Deasupra mea cu-ntinse aripi va sta Satana;
                        Cu tronul meu voi pune alăturea sicriul,
                        Când gloatele-mi în lume ar tot mări pustiul,
                        Să simt că nu se poate un Dumnezeu să-mi ierte
                        Cetăţile în flăcări şi ţările deşerte…
                        Astfel doar aş preface durerea-mi fără nume,
                        Dezbinul meu din suflet într-un dezbin de lume.
 
                        Şi tot ce-ncântă ochii cu mii de frumuseţi,
                        Tot ce pământul are şi marea mai de preţ,
                        Grămezi să stea toate la mine în comori.
                        Alăturea cu ele să trec nepăsători,
                        Simţindu-mă în mine stăpân al lumii-ntregi,
                        Un zeu în omenire, un soare între regi
                        Şi raze să reverse din frunte-a mea coroană…
                        Să-ngenunchez înainte-ţi aşa ca la icoană
                        Şi descriindu-ţi toată puterea fără seamă
                        Să-ţi zic: Ia-le pe toate, dar şi pe mine ia-mă!
 
                        Nu mă iubi! Ca robul să fiu pe lângă tine,
                        De-i trece, în jos pleca-voi a ochilor lumini,
                        Dezmoştenit de toate, la viaţă abdicând,
                        Să nu-mi rămână-n minte decât un singur gând:
                        C-am apucat un sceptru, cu dânsul lumea-ntreagă,
                        Păstrându-mi pentru mine durerea că-mi eşti dragă,
                        Înamoraţi de tine, rămână ochii-mi trişti
                        Şi vecinic urmărească cum, marmură, te mişti.
                        În veci dup-a ta umbră eu braţele să-ntind,
                        De-al genei tale tremur nădejdea să mi-o prind,
                        Să-mi reazim a mea frunte de zidurile goale,
                        Atinse de-umbra dulce a frumuseţii tale.
