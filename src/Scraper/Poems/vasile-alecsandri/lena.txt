                        De-or cădea bobii în cinci,
                        Să ştii că eu sunt pe-aici;
                        De-or cădea bobii în doi,
                        Să ştii că sosesc la voi,
                        Să ne iubim amândoi.
                        Iar de-a mai rămânea un,
                        Să ştii că eu vin nebun
                        Pe-o prăjină de alun.
                        Frunză verde salbă moale,
                        Apucai pe drum la vale
                        Ş-ajunsei pe Lena-n cale.
                        Eu călare, ea pe jos,
                        Cu gherdan de flori frumos
                        Şi cercei lungi de mărgele
                        Să tragă ochii la ele.
                        Calea mândrei aţinui,
                        O florică de-i cerui.
                        Cerui floarea sânului,
                        Ea-mi dă floarea crinului.
                        Cerui floarea din guriţă,
                        Ea-mi dă floarea garofiţă.
                        Cerui apă din izvor,
                        Ea mi-o tulbură cu dor.
                        Cerui apă neatinsă,
                        Ea mi-o dă cu dor aprinsă.
                        Cât am dat de-o am băut,
                        Lena alta mi-a părut,
                        Mi-a părut un toporaş
                        Răcorit de-un izvoraş.
                        De pe cal mă detei jos
                        Să iau floarea s-o miros,
                        Ea s-a prefăcut pe loc
                        Într-un fluturel de foc.
                        Vrui să-l prind, el a zburat.
                        Vrui să beau, apa-a secat.
                        Vai de mine, ce păcat!
                        Lena că m-a fermecat!
                        Fire-ai, Leno, blestemată
                        De-a mea minte tulburată!
                        Să ajungi un negru nor,
                        Ca să ploi lacrimi de dor!
