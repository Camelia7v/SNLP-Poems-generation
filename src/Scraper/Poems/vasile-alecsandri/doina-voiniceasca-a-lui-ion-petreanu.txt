                        Cât o roată de car mare,
                        Cu trei rânduri de pistoale
                        Ş-un baltag legat de şale.
                        Trăsei două, trei pârloage,
                        Foamea la pământ mă trage!
                        Dacă văzui şi văzui,
                        Două, trei cruci îmi făcui,
                        Luai coasa de picior
                        Şi-n văzduh îi detei zbor,
                        Ş-o izbii de-un păducel,
                        Sări coasa din căţel.
                        Iaca stăpânul călare
                        Că-mi aduce de mâncare
                        Mălai negru zguruit
                        Şi uscat, şi mucezit.
                        N-apucai să-mbuc o dată,
                        Ciocoiul îşi face plată
                        Şi mă ia la schingiuit
                        Că nimic nu i-am cosit.
                        Eu o palmă îi detei
                        Şi toţi dinţii că-i scosei.
                        Dacă văzui şi văzui,
                        Şoim de codru mă făcui
                        Şi de când m-am haiducit
                        Drag îmi e drumul cotit.
                        Când văd tabere venind
                        Şi ciocoii-nalbăstrind,
                        Mă fac broască la pământ,
                        Îmi aşez durda spre vânt
                        Şi mi-i iau la căutare
                        De la cap până la picioare,
                        Şi chitesc şi socotesc
                        Pe unde să mi-i lovesc?
                        La retezul părului,
                        Pe din dosul fesului,
                        Unde-i cald ciocoiului.
                        Eu chitesc, durda pocneşte,
                        Ciocoiul se zvârcoleşte
                        Şi de zile se sfârşeşte.
                        Las’ să moară ca un câine,
                        Că i-am zis ades: „Stăpâne!
                        Nu-ţi tot bate joc de mine,
                        C-a veni vara ca mâine,
                        De te-oi prinde-n’ Lunca Mare
                        Să-ţi fac divan pe spinare
                        Şi să te calc în picioare
                        Ca pe-un şarpe otrăvit,
                        Ca pe-un duşman ne-mblânzit.”
 
