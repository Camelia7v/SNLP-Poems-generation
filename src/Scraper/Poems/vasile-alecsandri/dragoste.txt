                        Alelei! amar de mine,
                        Frăţioare Constantine!
                        Rele sunt frigurile,
                        Mai rele-s dragostele!
                        Frigurile te răcesc,
                        Dragostele te-ameţesc
                        Şi te-aprind, te scot din minte
                        Şi te-ajung cu dor fierbinte.
                        Vai de mine! ce păcat
                        Ele că m-au fermecat
                        Şi-n trei zile m-au uscat,
                        M-au uscat, m-au veştejit
                        Ca stejarul înfrunzit
                        Când de brumă e atins
                        Sau de mare foc cuprins.
                        Alei! dragă frăţioare,
                        Mă trec ca roua din floare
                        Şi ca spuma de pe mare,
                        Când le soarbe mândrul soare.
                        Fă-mi o groapă la răcoare,
                        Că inima rău mă doare.
 
