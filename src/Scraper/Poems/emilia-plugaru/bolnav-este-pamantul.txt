                        Bolnav este Pământul
                        Cel fără de cuvânt.
                        Prea-poate-n Galaxie
                        E un martir, un Sfânt.
 
                        Pe spate-i cocoţată,
                        De veacuri, Omenirea,
                        I-apropie sfârşitul,
                        I-apropie pieirea.
 
                        În numele lui sfânt
                        Dezlănţuie războaie,
                        Priviţi-l, pe alocuri
                        Iar arde-n vâlvătaie.
 
                        E încă viu Pământul,
                        Dar rănile îl dor,
                        Şi sufletul îl doare
                        Căci florile lui mor.
 
                        Ce multe flori frumoase
                        Cresc pe Pământ, sub Soare,
                        De ce să nu-nflorească?
                        De ce să moară oare?
 
                        Te-ai compromis demult,
                        Tu, Omenire, care
                        Te crezi pe-acest Pământ
                        Puternică şi mare!
 
                        Te-ai compromis demult
                        Şi suflet nu mai ai,
                        Căci craca de sub tine
                        Cu tot ce-i viu o tai!
 
                        Pământul te tot rabdă
                        Ca mama pe-al său pui.
                        Un lut ai fost şi tu
                        Ieşit din trupul lui.
 
                        Dă-ţi seama, Omenire,
                        Pământul plânge mut,
                        Şiroaiele-i de lacrimi
                        Te vor preface-n lut.
 
                        Bolnav este Pământul
                        Oftează de durere,
                        Salvează-l, Omenire,
                        De propria-ţi, tăcere!
 
