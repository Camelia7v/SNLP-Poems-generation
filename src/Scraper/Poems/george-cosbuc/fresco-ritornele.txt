                        1
                        Viaţa mea de mult s-a stins şi-am îngropat-o.
                        Sunt beat de cad în gropi, şi-a cui e vina?
                        A obrăjorilor cei cu gropiţi, şireato!
 
                        2
                        Ea sta, cu sânul plin de pere, la fântână –
                        Şi ea mi-a dat s-aleg pe plac din sân o pară.
                        Şi m-am trezit că-mi dă deodată peste mână!
 
                        3
                        Pe punte-am sărutat mai ieri o fată,
                        Şi-acum au dat sătenii jalbă la prefectul,
                        Că fetele stau cârd pe punte ziua toată!
 
                        4
                        Psaltirea popii o sărut, dar aş lăsa-o,
                        Sărut şi mâna preotesei, şi-aş lăsa-o,
                        Pe fata popii n-o sărut, şi-aş săruta-o!
 
                        5
                        Cu ochi frumoşi, cu piept rotund, aşa zglobie,
                        Tu, Doamne, ai făcut-o numai ca să mintă
                        Şi numai ca să-mi faci necazuri mie!
 
                        6
                        Pentru drăguţe ne-am certat vreo trei la coasă, –
                        Din ceartă m-am ales cu părul smuls şi mâna ruptă,
                        Da încaltea a rămas că-a mea e mai frumoasă!
 
                        7
                        Cu şorţu-n brâu, cu mâna-n şold, ea, cea şireată,
                        Stă-n drum, anume ca s-o văd, să-mi facă-n ciudă –
                        De-ar fi ce-ar fi, tu azi nu-mi scapi nesărutată!
 
                        8
                        Îi plac poveştile, încet şi la ureche,
                        Şi ce-i spui nou! Dac-o sărut fără poveste,
                        E veşnic nouă pentru noi povestea veche.
 
                        9
                        Ei, vezi cum eşti! În prag la noi te-am prins de mână,
                        Şi-am vrut să te cuprind, şi pentru-atâta lucru
                        Ai plâns şi n-ai venit la noi o săptămână!
 
                        10
                        De când eram noi mici, mi-ai fost ca soră,
                        Şi prietenă mi-ai fost de când eşti fată mare,
                        Iar mama vrea d-acum să-i fi, drăguţă, noră!
 
                        11
                        Eu am de mult scriptura mea şi-mi ţin scriptura:
                        Guriţa fetelor cu sărutări s-astupă,
                        Băieţilor eu le astup cu pumnul gura!
 
                        12
                        Vorbim răstit şi ne-ngânăm răspunsul,
                        Şi-n sat cred toţi că asta-i vrajbă veche,
                        Iar seara noi ne sărutăm pe-ascunsul!
 
                        13
                        Uşor te nalţi, când te-ai deprins să birui greul –
                        Cei răi mă-njură! Nu ştiu ei ce ştiu copiii?
                        Pe cât smânceşti, pe-atât de sus se înălţa zmeul
 
                        14
                        Ea râde-n plânsul meu! Dar ea atâta ştie!
                        Eu ştiu: Mi-e dragă, şi n-aş vrea să-mi fie dragă,
                        Dar dragă dacă nu mi-ar fi, aş vrea să-mi fie!
 
                        15
                        Ieri ne-am certat! Şi mi-e necaz că uit prea iute –
                        Azi, după ce m-a sărutat, mi-am dat de seamă
                        Că ieri jurai să nu-l mai las să mă sărute!
 
                        16
                        E galben soarele sub nor, şi-i galben lanul
                        Prin care treci tu, cea cu galbene cosiţe –
                        Ştii tu de ce-am îngălbenit şi eu sărmanul?
 
                        17
                        Mai sfântă-i dragostea decât orice psaltire –
                        Când ai drăguţă, eşti cu ea mai sfânt în cârciumă
                        Decât fără de ea pe prag de mănăstire!
 
                        18
                        Eu om cu minte n-am văzut, să nu sfârşească
                        Nebun, când a iubit, dar drept e şi aceea
                        Că om cu minte n-am văzut să nu iubească!
 
                        19
                        Eu am drăguţe multe-n sat, dar nici o fată
                        N-a zis că-i bine s-o sărut şi să-i ţin drumul,
                        Dar nici că-i bine când o las nesărutată.
