                        Dintr-un rest de prăjituri,
                        Nelu face fărâmituri.
 
                        Mama-l vede şi-l întreabă:
 
                        – Iar nu eşti copil de treabă,
                        Nelule, şi-mi faci gunoi?
                        Cum fu vorba între noi?
 
                        – Vorba noastră? hai să-ţi spun
                        Ca să vezi cum o ţin minte:
                        Să mă fac tot mai cuminte
                        Şi mai harnic şi mai bun!
 
                        – Şi de ce îmi faci gunoi?
 
                        – Pentru vorba dintre noi:
                        Eu acum fac fărâmituri
                        Pentru puii rândunicii,
                        Ca să aibă şi ei, micii,
                        Azi, la masă, prăjituri!
