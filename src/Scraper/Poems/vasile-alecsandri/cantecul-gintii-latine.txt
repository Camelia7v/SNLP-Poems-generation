                        Latina gintă e regină
                        Între-ale lumii ginţi mari;
                        Ea poartă-n frunte-o stea divină
                        Lucind prin timpii seculari.
                        Menirea ei tot înainte
                        Măreţ îndreaptă paşii săi.
                        Ea merge-n capul altor ginţi
                        Vărsând lumină-n urma ei.
 
                        Latina gintă e virgină,
                        Cu farmec dulce, răpitor;
                        Străinu-n cale-i se înclină
                        Şi pe genunchi cade cu dor.
                        Frumoasă, vie, zâmbitoare,
                        Sub cer senin, în aer cald,
                        Ea se mirează-n splendid soare,
                        Se scaldă-n mare de smarald.
 
                        Latina gintă are parte
                        De-ale pământului comori
                        Şi mult voios ea le împarte
                        Cu celelalte-a ei surori.
                        Dar e teribilă-n mânie
                        Când braţul ei liberator
                        Loveşte-n cruda tiranie
                        Şi luptă pentru-al său onor.
 
                        În ziua cea de judecată,
                        Când faţă-n cer cu Domnul sfânt
                        Latina gintă-a fi-ntrebată
                        Ce a făcut pe-acest pământ?
                        Ea va răspunde sus şi tare:
                        „O! Doamne, în lume cât am stat,
                        În ochii săi plini de-admirare
                        Pe tine te-am reprezentat!
 
