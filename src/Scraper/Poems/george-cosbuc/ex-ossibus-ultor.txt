                        A fost un tânăr împărat –
                        De la mişei a smuls averea
                        Şi-a smuls de la tirani puterea
                        Şi mulţi nebuni a spânzurat.
 
                        Dar patru inşi vorbind în şoapte
                        L-au dus în giulgiuri învelit
                        Şi-n codrul cel mai tăinuit
                        L-au îngropat târziu în noapte.
 
                        Cei tari au zis: „A fost mişel!
                        Ne-a prigonit prea multă vreme.”
                        Iar popii fulgerau blesteme
                        În cei ce mai vorbeau de el.
 
                        Nici voie să-şi cernească portul,
                        Nici drept să-l plângă n-au avut.
                        Şi niciodată n-au ştiut
                        În ce pământ le doarme mortul.
 
                        Şi nu vor şti! Căci groapa lui
                        În blestemat pământ s-ascunde.
                        Nici soare-acolo nu pătrunde,
                        Nici plângerile nimănui.
 
                        Jurat-a iadul să-ngrădească
                        Cu nopţi de veci acest mormânt;
                        Iar brazii tac, că nici un vânt
                        Nu-i clatină ca să vorbească.
 
                        Dar noaptea-n zare, uneori,
                        Când e furtună-n depărtare,
                        La margini de-orizont răsare
                        Un fulger alb, târziu spre zori,
 
                        Şi-ntruna spre pădure arată
                        Şi scapără spre ea mereu;
                        E, parc-arată Dumnezeu
                        Spre groapa cea de veci uitată.
 
                        Iar într-o noapte va lovi!
                        Şi spintecată de lumină
                        Fugi-va noaptea cea haină,
                        Şi brazii-n flăcări or vorbi.
 
                        Şi-atunci, cu fulgerul tovarăş,
                        Ieşi-va mortul împărat,
                        Şi-n iadul lor, de unde-au plecat,
                        S-or prăbuşi tiranii iarăşi.
