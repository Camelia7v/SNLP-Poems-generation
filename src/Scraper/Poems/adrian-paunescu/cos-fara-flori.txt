Ţi-am adus
acest coş
despre care
nu pot să spun
că e cu flori
pentru că
acesta, iubito
nu e
şi nu pare
un coş cu flori.
 
Acesta e un coş
cu oasele mele
zdrobite de ţărmul
spre care
înaintam.
 
Dacă poţi
şi ai timp
şi răbdare
încearcă să aşezi
aceste oase în ordine
şi vezi
ce se mai poate
alege din ele.
 
Ţi-am adus în dar
acest coş
plin cu
oasele mele.
 
Te-aş fi putut minţi
înca un an
că sunt viu
şi că-ţi aduc
flori
în coşul acesta.
 
Când ai timp
şi răbdare
descurcă puţin
albul neant
din coşul pe care
ţi l-am lăsat
în dreptul uşii.
