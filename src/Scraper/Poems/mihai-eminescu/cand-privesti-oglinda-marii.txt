                        Când priveşti oglinda mării,
                        Vezi în ea
                        Ţărmuri verzi şi cerul serii,
                        Nor şi stea.
                        Unda-n plesnetul ei geme
                        Şi Eol
                        Sună-n papura ce freme
                        Barcarol.
 
                        Un minut dacă te-i pierde,
                        Tu, măcar,
                        Sub noianul mării verde
                        Şi amar,
                        Colo-n umeda-i pustie,
                        Ca-n sicriu,
                        Te-ai simţi pe vecinicie
                        Mort de viu.
 
                        Vezi pe buza mea pălită
                        Un surâs,
                        Vezi pe fruntea-mi liniştită
                        Dulce vis,
                        Şi al luncii vânt de vară
                        Călduros
                        Cântă-n lira mea amară
                        Lănguros.
 
                        De-ai pătrunde c-o privire
                        Al meu sân,
                        Să vezi marea-i de mâhnire
                        Şi venin,
                        Ai cunoaşte-atuncea bine
                        Traiul meu:
                        Suflet mort, zâmbiri senine –
                        Iată eu.
