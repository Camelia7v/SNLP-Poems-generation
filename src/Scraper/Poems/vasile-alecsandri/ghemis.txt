                        Frunză verde de-aluniş:
                        Tace cucul la răriş,
                        La răriş, la cărpiniş
                        De frica celui Ghemiş,
                        Că de-i mic şi ghemuit,
                        Are faţa de-ngrozit,
                        Şi de-i mare cât un ghem,
                        Turcii toţi de el se tem.
                        Cât a fost vara de mare,
                        El a mas pe la coşare
                        Cu vânăta cea frumoasă,
                        Iapă scurtă şi vânoasă,
                        Cu dungi negre pe spinare,
                        Şi scântei de foc în nare.
                        Ea-i ogarcă pe sub foale,
                        Cât aleargă, nu domoale
                        Şi-i lăcustă săritoare…
                        Unde-o vede Ghemiş moare!
                        Într-o zi Ghemiş punea
                        Şapte buţi alăturea,
                        Cu vânăta le sărea,
                        Pe vânăta o spetea!
                        Iar Ghemiş ca un nebun
                        O lega de un alun
                        Şi trei zile o plângea,
                        Nici că se mai mângâia!
                        Apoi, mări, se-ndrăcea,
                        Colea-n vale se ducea,
                        O falangă-n drum scotea,
                        Pe drumeţi pe toţi bătea
                        Ca să-i spună de ştia
                        Dacă-n lume cunoştea
                        Alt fugar ca vânăta,
                        Să-i se dreagă inima.
                        Când la urma tuturor,
                        Iat-un biet de cerşetor.
                        În spinare cu desag
                        Şi în mână c-un toiag.
                        Iar Ghemiş cum îl vedea,
                        La pământ îl întindea,
                        De falangă mi-l lega
                        Şi-l bătea şi tot striga:
                        „Măi sărace, sărăcilă,
                        De când umbli cerând milă,
                        Văzut-ai în calea ta
                        Vreun cal bun ca vânăta?”
                        „Stai, jupâne, nu mai da,
                        Că ţi-oi spune tot ce ştiu.
                        Eu cunosc un bidiviu
                        La cel paşă din Măcin
                        Care bea rachiu şi vin!”
 
                        II
 
                        Ghemiş iute purcedea,
                        Luntre mică el prindea,
                        Latul Dunării trecea,
                        La Măcin de se ducea,
                        Şi-n cetate el intra,
                        Iar de pitic ce era,
                        Nimeni-n seamă nu-l băga,
                        El la grajd şi alerga,
                        Grajdul Miralaiului
                        În dosul saraiului,
                        Şi la pândă se punea,
                        În gunoi se ascundea.
                        Când fu despre cântători
                        Pân-a nu răsări zori,
                        Ghemiş iute se trezi
                        Şi-ncepea a nechezi
                        Cum nechează iepele,
                        Iepele sirepele.
                        Armăsarul l-auzea,
                        Se-ncorda şi necheza,
                        De la iesle se smucea,
                        Peste zid uşor trecea,
                        Şi zburând voios venea,
                        Iar Ghemis îl viclenea
                        Până de coamă-l apuca,
                        Apoi iute-ncăleca
                        Şi numai o fugă-i da
                        Până la soră-sa Manda:
                        „Bună ziua, surioară!
                        De eşti bună, bunişoară,
                        Fii de inimă voioasă
                        Şi de oaspe bucuroasă.”
                        „Bun sosit, frate Ghemiş!
                        Bine făcuşi că venişi,
                        Dar mai bine, zău, făceai
                        Dacă-aice nu veneai.
                        Că duşmanu-ţi de cumnat
                        Chiar pe cruce s-a jurat
                        Să te dea la turci legat
                        Pentru-o palmă ce mi-ai dat
                        Când cu el m-am cununat!”
                        „Să n-ai grijă, soro dragă,
                        Că cu mine nu-i de şagă.
                        De mine care se leagă,
                        Sângele-n trup i se-ncheagă.”
 
                        III
 
                        Iată că se-nainta
                        Şi pe prag se arăta
                        Cel cumnat jurat, hain
                        Ce venea de la Măcin.
                        „Aferim, frate Ghemiş,
                        Bine făcuşi că venişi,
                        Amândoi să veselim
                        Ca fraţi buni să ne cinstim.
                        Fa nevastă, du-te, adă
                        Vin de cel ce fierbe-n cadă,
                        Să ne cinstim oaspele,
                        Să răcorim fratele.”
                        Manda vinul aducea,
                        La băut ei se-ntrecea,
                        Pân’ ce unul se-mbăta
                        Şi-n somn greu se cufunda.
                        Iar cumnatul cel hain,
                        Tufecciul din Macin,
                        Pe Ghemis îl fereca,
                        La seleafu-i se pleca,
                        Pistoalele-i le-apuca,
                        De iarbă le descărca,
                        Cu cenuşă le-ncărca.
                        Apoi iute alerga
                        Şi la turci veste le da.
                        Turcii casa-nconjurau
                        Şi-n casă buluc intrau,
                        Iară sora lui Ghemiş
                        Punea salbă şi beniş
                        Şi-ntre turci se arăta
                        Şi din gură cuvânta:
                        „Turcilor, spahiilor,
                        Nu daţi vânt săbiilor
                        Pân-a nu mă plăti eu
                        De Ghemiş, fratele meu,
                        Cu o palmă ce mi-a dat
                        Când bărbatul m-a luat.”
                        Bună palmă-atunci îi da
                        Cât Ghemiş se deştepta
                        Şi pe turci cât îi zărea
                        În picioare drept sărea,
                        Şi pistoalele-ntindea,
                        Dar nici unul s-aprindea!
                        Dacă vedea şi vedea,
                        Iataganul apuca,
                        Printre turci se arunca,
                        Printre turci cale-şi făcea
                        Şi la grajd el se ducea,
                        Chiuind şi nechezând
                        Iataganul învârtind,
                        Armăsaru-l auzea,
                        Armăsarul necheza,
                        La Ghemiş zburând venea
                        Şi-n genunchi el se punea.
                        Ghemiş iute-ncăleca
                        Şi spre Dunăre pleca,
                        Apa-n două despica
                        Şi sălta din val în val
                        Pân’ sosea la cela mal!
 
