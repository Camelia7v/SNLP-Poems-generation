                        Pe când la cuibu-i pasărea zboară
                        C-un ţipăt jalnic ca un suspin
                        Şi, plecând capul sub aripioară,
                        Pe creanga mică adoarme lin,
 
                        Zamfira tristă din cort ieşise
                        Şi cu ochi umezi lung se uita
                        La cornul lunii ce se ivise,
                        Vărsând pe frunte-i lumina sa.
 
                        De când în lume gingaşa fată
                        Zâmbea ca floarea de pe câmpii,
                        Numai de soare fu sărutată
                        Pe sânu-i fraged, pe-ai săi ochi vii.
 
                        Părul său negru ca nori de ploaie
                        De-a lung pe umeri neted cădea.
                        Ades copila mândră, vioaie,
                        De soare-n păru-i se ascundea.
 
                        Iar când pe frunte-i ducea cofiţă
                        Cu apă rece de la izvor,
                        Când era umedă-a sa guriţă
                        Şi-i sălta floarea pe sânişor,
 
                        Toţi trecătorii simţeau deodată
                        O sete mare în pieptul lor;
                        Beau multă apă, cătând la fată,
                        Şi urmau drumul oftând de dor.
 
                        Ea cânta dulce ca ciocârlia
                        Ce ciripeşte vesel în zori,
                        Şi suna gingaş atunci câmpia
                        Ca de un freamăt de Zburători.
 
                        Ades bătrânii, stând împreună
                        Şi ascultând-o pe lângă foc,
                        Trăgeau cu sorţii, noaptea, la lună,
                        Şi vesteau fetei mare noroc.
 
                        Dar într-o seară, sus, pe movilă,
                        O Babă Cloanţă, din bobi trăgând,
                        I-a zis cu spaimă: Să fugi, copilă,
                        De străin mândru, cu glasul blând!
 
                        De-atunci Zamfira în multe rânduri
                        Vedea o umbră zburând prin nori,
                        Şi toată noaptea sta ea pe gânduri
                        În doruri tainice, în dulci fiori.
 
                        Acum ea, tristă, din cort ieşise
                        Şi cu ochi umezi lung se uita
                        La cornul lunii ce se ivise,
                        Iar glasu-i jalnic aşa cânta:
 
                        Crai-nou, strălucite!
                        Plânsă m-ai găsit,
                        Cu gânduri mâhnite,
                        Cu chipul cernit.
 
                        Inima-mi jeleşte,
                        Dar nu ştiu ce vrea;
                        Nu ştiu ce doreşte
                        Inimioara mea.
 
                        Căci aude noapte
                        Freamăte de zbor,
                        Ş-apoi blânde şoapte
                        Ce-i şoptesc din nor.
 
                        Iar a zilei rază
                        Când luceşte sus,
                        Mult apoi visează
                        Visul ce s-a dus.
 
                        Crai-nou! vin cu bine,
                        Cu bine te du,
                        Dar jalea din mine
                        Să nu mi-o laşi, nu!
 
                        Să mă laşi cu salbă
                        De galbeni frumoşi,
                        Cu năframă albă
                        Şi iminei roşi.
 
                        Să mă laşi ferice,
                        Cu dorul împlinit,
                        Zburând tu de-aice,
                        Crai-nou mult iubit!
 
                        Iată că-n valea cea-ntunecată
                        Un străin mândru atunci trecu,
                        Auzi glasul, veni îndată
                        Şi-n calea fetei pe loc stătu.
 
                        Blânzi erau ochii, blândă-era faţa,
                        Blând era glasul celui străin!
                        Căci trecu noaptea, şi dimineaţa
                        Găsi copila fără suspin.
 
                        Trei zile-n urmă ea avea salbă,
                        Salbă de galbeni pe-al său grumaz,
                        Avea pe frunte năframă albă,
                        Iar flori nici una pe-al său obraz!
 
                        Trei zile-n urmă Crai-nou se duse,
                        Şi, cu el, mândrul străin pieri,
                        Sărmana fată în drum se puse
                        Şi mult îl plânse, mult îl dori!
 
                        Trei zile-n urmă, colo, pe vale,
                        Rămase singur un biet mormânt!
                        Ş-ades de-atunce un glas de jale
                        Şoptind s-aude astfel prin vânt:
 
                        Tu, ce spui vesel, sus, pe movilă,
                        La cornul lunii tainicu-ţi gând,
                        Când vine noaptea, fugi, fugi, copilă,
                        De străin mândru, cu glasul blând!
 
