                        Pe o noapte-ntunecoasă,
                        Pe o mare furtunoasă,
                        Trece-un vas necunoscut.
                        Care geniu îl conduce
                        Printr-a mărilor năluce
                        Către malul nevăzut?
 
                        Valul vine cu urgie
                        Din întinderea pustie
                        Ca un duşman tăinuit.
                        El s-aruncă să înece
                        Vasul gingaş care trece
                        C-un lung gemet obosit!
 
                        Nu e stea, nu e nici lună!
                        Vântul suflă, cerul tună,
                        Apa saltă clocotind,
                        Şi în neagra depărtare
                        De lumină nici o zare
                        Nu se vede strălucind!
 
                        Călătorii, visând moarte,
                        Sub asprimea relei soarte
                        Au plecat frunţile lor.
                        Înlăuntru toţi grămadă
                        Ei s-aşteaptă a fi pradă
                        Unui val omorâtor,
 
                        Căci sub crâncena rafală
                        Munţi de spumă dau năvală
                        Peste podul răsturnat,
                        Şi-n a mării crunte larguri
                        Arunc pânze şi catarguri,
                        Tot ce vântul a dărâmat!
 
                        Un om singur se zăreşte
                        Şi la moarte nu gândeşte
                        În acel minut cumplit.
                        Lupta vasului e mare,
                        Iar pilotu-n nepăsare
                        Stă la cârmă neclintit,
 
                        Şi-n furtuna-ngrozitoare
                        Mâna lui mântuitoare
                        Poartă cârma până-n zori,
                        Când limanul vesel pare
                        Îmbătând de fermecare
                        Pe sărmanii călători.
 
                        Iată vasul în ferire!
                        Călătorii cu grăbire
                        Sar pe malul înverzit.
                        Viaţa lor este scăpată;
                        Ei se duc! dar cine cată
                        La pilotul ostenit?
 
