                        Miradoniz avea palat de stânci.
                        Drept streşină era un codru vechi
                        Şi colonadele erau de munţi în şir,
                        Ce negri de bazalt se înşirau,
                        Pe când deasupra, streşina antică,
                        Codrul cel vechi fremea umflat de vânt.
                        O vale-adâncă ce-ngropa în codri,
                        Vechi ca pământul jumeta din munte,
                        Mâncând cu trunchii rupţi scările negre
                        De stânci, care duceau sus în palat –
                        O vale-adâncă şi întinsă, lungă,
                        Tăiată de un fluviu adânc bătrân,
                        Ce pe-a lui spate văluroase pare
                        A duce insulele ce le are-n el –
                        O vale cât o ţară e grădina
                        Castelului Miradoniz.
                        Iar în castel de treci prin colonade
                        Dai de înalte hale cu plafonul
                        Lor negru strălucit şi cu păduri
                        De flori. Păduri cărora florile
                        Ca arborii-s de mari. Roze ca sorii,
                        Şi crini, ca urnele antice de argint,
                        Se leagănă pe lujerii cei nalţi,
                        Iar aerul văratic, dulce, moale.
                        Ca stelele sunt musculiţele prin frunze
                        Şi împlu aerul cel cald cu o lumină
                        Verzuie, clară, aromată. Fluturi –
                        Cu părul de-aur şi cu aripioare
                        De curcubeu – în haine de argint
                        Din floare-n floare fâlfâie şi-şi moaie
                        Guriţele-umede şi roşii în potirul
                        Mirositor şi plin de miere-al florilor.
                        Tufe de roze sunt dumbrăvi umbroase
                        Şi verzi-întunecoase, presărate
                        Cu sori dulci înfoiaţi, mirositori –
                        E-o florărie de giganţi. într-un loc
                        Crăpată-i bolta de granit, de cauţi
                        Prin streşina de codru până sus,
                        Unde în ceruri lin pluteşte luna.
                        Ea-i o regină tânără şi blondă
                        În mantia-i albastră constelată,
                        Cu mâinile unite pe-al ei piept
                        De neauă… Trece luminând cu ochii
                        Albaştri, mari, prin straturi înflorite
                        De nori, ce înfoiate îi oferă
                        Roze de purpur, crinii de argint;
                        Din când în când cu mâna-i argintoasă
                        Ea rupe câte-o floare şi-o aruncă
                        Jos pe pământ ca pe-o gândire de-aur;
                        Colo un nor se nalţă sfânt şi sur,
                        Se-ncheagă, se formează, încremeneşte,
                        Devine-un templu grec şi plin de umbra
                        Columnelor ce-l înconjor – şi prin columne
                        Trece-argintoasă câte-o rază-a lunii.
                        Ea drumul ia spre-acel castel. Diadema-i
                        De diamante-n stele contopite
                        Brilează-n noapte – tăriile negre
                        A domei se-nsenină – şi ea intră
                        În el. – Columnele-ard sub clara ei lumină
                        Şi aruncă umbra una-ntr-alta.
                        Ea intră-n domă… stelele-o urmează.
                        Şi noaptea sântă plină-i de-ntuneric
                        Pe râul sânt ce curge-n valea mare
                        Care-i grădina cea din codri vechi
                        A lui Miradoniz. Insule sfinte
                        Se nalţă-n el ca scorburi de tămâie.
                        Copile sunt cu ochi rotunzi şi negri,
                        Cu flori de aur, de smarald – cu stânci
                        De smirnă risipită şi sfărmată
                        În bulgări mari. Pe mândrele cărări,
                        Ce trec prin verzile şi mândre plaiuri,
                        E pulbere de-argint. Pe drumuri
                        Cireşi în floare scutură zăpada
                        Trandafirie a-nfloririi lor,
                        Vântul le mână, văluros le nalţă,
                        De flori troiene în loc de omăt
                        Şi sălcii sfinte mişcă a lor frunză
                        De-argint deasupra apei şi se oglindeşte
                        În fundul ei – astfel încât se pare
                        Că din aceeaşi rădăcină creşte
                        O insulă în sus şi una-n jos.
                        Şi nu-i nimica în aceste ramuri:
                        Dintr-un copac într-altul numai ţes
                        Painjini de smarald păinjenişul
                        Cel rar de diamant – şi greieri cântă,
                        Ca orologii aruncate-n iarbă.
                        Şi peste râul mare, de pe-un vârf
                        De arbore antic ţesut-au ei
                        Un pod din pânza lor diamantoasă,
                        Legându-l dincolo de alţi copaci.
                        Prin podul străveziu şi clar străbate
                        A lunii rază şi-nverzeşte râul
                        Cu miile lui unde, ca-ntr-o mândră
                        Nemaivăzută feerie. – Iară peste pod
                        Trece albă, dulce, mlădioasă, jună,
                        Albă, ca neaua noaptea, păru-i de aur
                        Lin împletind în crinii mâinilor,
                        Ivind prin haina albă membri-angelici,
                        Abia călcând podul cel lung cu-a ei
                        Picioare de omăt, zâna Miradoniz.
                        Ea-ajunge în grădina ei de codri
                        Şi rătăceşte, – o umbră argintie
                        Şi luminoasă-n umbra lor cea neagră;
                        Ici se pleacă spre a culege o floare,
                        Spre-a arunca în fluviul bătrân,
                        Colo aleargă dup-un flutur,
                        Îl prinde – îi sărută ochii şi-i dă drumul;
                        Apoi ea prinde-o pasăre măiastră
                        De aur, se aşează-ntr-a ei aripi
                        Şi zboară-n noapte printre stele de-aur.
