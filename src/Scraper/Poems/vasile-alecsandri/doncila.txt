                        Sub cel păr mare din sat
                        Zace Donciul pe un pat;
                        Nouă ani şi jumătate
                        De când zace el pe spate!
                        Pentru dânsul nu e vară,
                        Nu e dulce primăvară,
                        Ci numai viaţă amară!
                        Pe de-o parte carnea-i cade,
                        Pe de alta viermii îl roade,
                        El se roagă tot mereu
                        Să-l sloboadă Dumnezeu.
                        Toată lumea l-a lăsat,
                        Lumea toată l-a uitat,
                        Numai soră-sa Ancuţa,
                        Anicuţa româncuţa,
                        Luceafărul satului,
                        Salba împăratului,
                        Nici pe Donciu l-a lăsat,
                        Nici pe Donciu l-a uitat,
                        Nouă ani ea l-a cătat,
                        Nouă ani şi jumătate
                        L-a cătat tot ca pe-un frate.
                        Zi şi noapte l-a vegheat,
                        Perne albe i-a mutat
                        Când la cap, când la picioare,
                        Când la umbră, când la soare!
                        Într-o zi el o vedea
                        Că de plâns se ascundea
                        Şi cu jale aşa-i zicea:
                        „Ce-i, Ancuţo, draga mea?
                        Ochişorii tăi frumoşi
                        Sunt ca doi luceferi roşi:
                        Poate că ţi-a venit greu
                        De când tu mă caţi mereu?”
                        „Ba, ferească Dumnezeu!
                        Nu-i asta, drăguţul meu.
                        Dar un plâns m-a apucat
                        Că pe fetele din sat
                        Grea urgie a picat!
                        Că ştii, frate, un mârzac
                        A sosit de la Bugeac
                        Şi prin ţară face jac.
                        Lângă sat el s-a oprit
                        Sub un cort mare pâslit,
                        Şi-orice vrea tătarul cere
                        Tot în silă şi-n putere.
                        De tot omul de pe-aici
                        Zece galbeni venetici,
                        Şi de fiecare casă
                        Câte-un miel şi-o juncă grasă,
                        Iar pe noaptea fiecare
                        Cere câte-o fată mare!
                        „Hei, Ancuţo, draga mea,
                        Facă Dumnezeu ce-a vrea!
                        Tu să n-ai nici o păsare.
                        Fierbe lapte-ntr-o căldare
                        De-mi găteşte-o scăldătoare
                        Şi mă freacă-ntr-un noroc
                        Cu floare de busuioc,
                        Doar mi-ar potoli cel foc,
                        Apoi adu-mi haine dalbe,
                        Cusute cu fire albe;
                        Adă-mi şi armele mele
                        Ce lucesc ca nişte stele.
                        Apoi cheamă din câmpie
                        Calul meu de voinicie
                        Care plânge când mă vede,
                        Şi de-i zic că mor, nu crede!”
                        El în lapte se scălda,
                        Cu busuioc se freca,
                        Haine dalbe îmbrăca,
                        Calul şi-l încăleca,
                        Şi cât se vedea călare,
                        Striga tot în gura mare:
                        „Rămâi, soro, sănătoasă
                        Ca o viorea frumoasă
                        Într-un păhărel pe masă!
                        Şi tu, Şoime, ce nechezi
                        Şi de boala mea nu crezi,
                        Să te văd cum te repezi,
                        Când în mine mă gândesc
                        Să răpun cap tătăresc!”
                        Şoimul vesel necheza,
                        Zborul iute-şi repezea,
                        Iepureşte, ogăreşte,
                        Păsăreşte, fulgereşte,
                        Şi-ntr-o clipă ajungea
                        La cortul lui Crâm Hogea.
                        „Bun sosit, ghiaur Doncilă!
                        De-mi aduci vreo copilă,
                        Adă-mi tu pe soră-ta,
                        Că nu doresc pe alta.”
                        „Îţi aduc altă mireasă,
                        Mai frumoasă, mai aleasă,
                        Care, când te-a săruta,
                        Halal de viaţa ta!”
                        „Cine-i, bre Doncilă, cine?
                        Unde, unde-i s-o văd bine!”
                        Iat-o ici în brâu la mine!
                        Ian vezi cât e de frumoasă,
                        De subţire, de lucioasă,
                        Ce glăsuţ zângănitor
                        Scoate când o prinde dor,
                        Dar mănâncă om de viu
                        Şi taie cap de deliu.”
                        „Ah! amar, amar Doncilă!
                        N-am cerut aşa copilă.
                        Du-te cu dânsa-napoi,
                        Că eu plec azi de la voi.”
                        „Ba nu! vreau să te cunun,
                        C-am jurat să fiu azi nun.”
                        Pala-n aer fulgera
                        Capul mârzăcesc zbura!
                        Apoi Donciul se-ntorcea,
                        Anicuţei de zicea:
                        „Bietul om! noroc nu are;
                        I-am dus lui o fată mare,
                        Şi numai dintr-un sărut,
                        Capul lui şi l-a pierdut!”
 
