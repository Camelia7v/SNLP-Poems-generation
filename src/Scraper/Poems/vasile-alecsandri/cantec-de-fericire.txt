                        Gândul meu la tine zboară
                        Ca o pasăre uşoară
                        Către cuibul înverzit,
                        Şi la sânul tău pătrunde
                        Ca un flutur ce s-ascunde
                        Într-un leagăn înflorit.
 
                        Dorul meu în a ta cale,
                        Urmând pasurilor tale
                        Te dezmiardă ne-ncetat,
                        Şi pe dulcea ta guriţă,
                        Dragă, draga mea Niniţă,
                        Fură-un dulce sărutat.
 
                        Ochii mei, ce-n veci la tine
                        Aţintesc a lor lumini,
                        Înotând în tainic foc,
                        Văd lucind pe-a ta zâmbire
                        Îngereasca ta simţire,
                        Îngerescul meu noroc.
 
                        Tot ce-n lume-i drag şi place.
                        Tot ce-nalţă şi preface
                        Pe un om în Dumnezeu,
                        Mi le-ai dat cu-a ta iubire,
                        O, frumoasă nălucire!
                        Scumpa mea! Îngerul meu!
 
                        De-acum vie cruda moarte!
                        Sufle vântul relei soarte
                        Pe pământul îngrozit!
                        Eu aştept cu nepăsare
                        A furtunilor suflare,
                        Căci iubesc şi sânt iubit!
 
                        Sufletu-mi e o grădină
                        Unde-n gingaşă lumină
                        Cântă-o pasăre din rai.
                        Viaţa mea de veselie
                        Trece lin în veşnicie
                        Ca o dulce zi din mai!
 
                        Căci amorul e un soare,
                        Ş-a mea inimă o floare,
                        Ş-a mea viaţă-un dulce vis.
                        Căci iubita mea Niniţă
                        Cu-o zâmbire, cu-o guriţă,
                        Mie cerul mi-a deschis!
 
