                        – Drac alb nu se poate?
                        Alb brotac nici atât?
                        Dar verde brotac
                        Brambura prin lac, există?
                        – Nu ştiu!
 
                        Alb există, drac rămâne,
                        Brambura-i de azi pe mâine,
                        Să rămână şi brotacul
                        Broscăreşte brodând lacul,
 
                        Să existe, să rămâie,
                        Dar să n-aibă râie!
                        Dracul e de păcăleală,
                        Mort după jucăriseală
 
                        Să existe tot ce vrei:
                        Un brotac cu brotăcei,
                        Un breban cu brebenei
                        Şi bocanci bursuci ardei.
 
                        Drac de baltă şi băltoace,
                        Ia vino la noi încoace,
                        Vino vinerea şi marţea,
                        Să te facem harcea-parcea
 
                        Cu vorba, cu vorbuliţa,
                        Descântat drac alb, de neam,
                        Te-ai întruchipat?
                        – M-am!
