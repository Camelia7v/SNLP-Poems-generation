                        Un şanţ se-naintează spre groaznica redută,
                        În el, din zori, românii primesc ghiulele mii,
                        Ş-aşa plouă cu gloanţe, cât ei rămaşi o sută
                        Se-ntreabă între dânşii de-s încă printre vii.
 
                        Alăture-o româncă, expusă-n nepăsare
                        La tot ce duce moarte cu zvon nepomenit,
                        Găteşte-o mămăligă fierbinte de gustare
                        Într-un ceaun de schijă sub dâmbul prăbuşit.
 
                        O întreabă căpitanul: „Leliţă, nu ţi-e teamă
                        De bombe, de şrapnele ce zboară-n jurul tău?”
                        Răspunde româncuţa: „Nici nu le bag în seamă,
                        De lucru au şi ele, de lucru am şi eu!”
 
