                        Puii mamii, pui, pui, pui,
                        Are cloşca şapte pui:
                        Cinci pestriţi, unul bălţat,
                        Numai unul e moţat
                        Şi curat şi încălţat.
 
                        – Spune-mi, puiule, şi mie
                        De ce-ţi face numai ţie
                        Mama ta, ciorapi şi ghete,
                        Şi îţi leagă moţ în plete?
 
                        Oare frăţiorii tăi
                        Sunt aşa de proşti şi răi,
                        Sau că poate mama ta
                        O fi leneşă, ori rea?
 
                        Spune puiul: – Mama mea
                        Nu-i nici leneşă, nici rea,
                        Dar e tristă, vai de ea,
                        Căci îi fac ruşine multă
                        Fraţii mei şi n-o ascultă,
                        Că de-i cheamă, fug pe-afară,
                        Şi de-i prinde, plâng şi zbiară,
                        Şi de-aceea-s nespălaţi
                        Şi desculţi şi nemoţaţi.
 
                        Dar eu stau cu mama mea
                        Şi mi-e drag s-ascult de ea;
                        Şi de-aceea sunt moţat
                        Că-s cuminte şi curat.
