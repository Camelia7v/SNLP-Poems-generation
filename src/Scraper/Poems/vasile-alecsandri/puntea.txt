                        Şoapta nopţii se aude suspinând încetişor;
                        Arborii prin întuneric dau un freamăt sunător,
                        Şi deodată Aurora se iveşte radioasă,
                        Ca un ochi ce se deschide sub o geană luminoasă.
 
                        Dulce, veselă, rozie, scumpă ca un vis iubit,
                        Ea-şi ia zborul peste lume de la mândrul răsărit
                        Şi întâlneşte-n a sa cale o copilă cosânzeană
                        Ce-i scăldată în năvalnic şi-n sân poartă odoleană.
 
                        S-a oprit copila tristă pe o punte de stejar,
                        Plânsu-i lin pe sân îi cade ca un scump mărgăritar;
                        Iar pârâul de la maluri smulgând floare după floare,
                        Le depune cu şoptire lângă albele-i picioare.
 
                        „De ce plângi? îi zice-o rază pe-a ei frunte strălucind.
                        Tu eşti jună, eşti menită să trăieşti, să mori iubind;
                        Pentru tine-orice durere trebuie ca să se curme…
                        Nouri sunt ce nu fac umbră şi dureri ce nu lasă-urme.”
 
