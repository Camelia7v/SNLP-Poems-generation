                        A frumseţii tale forme ca un sculptor când le pipăi
                        Toată viaţa mea trecută, toată fiinţa mea o clipă-i,
                        Am uitat de toate, toate, şi nimic nu-mi vine-n minte;
                        Decât sufletu-mi s-amestec cu suflarea ta fierbinte;
                        Gura ta ca focul arde, arde roşia ta faţă,
                        Răsuflarea ta e-n stare chiar la morţi să dea viaţă,
                        Mâna ta, dulcea ta mână, ce o simţi atât de mult,
                        Inima-ţi, a cărei tremur, a cărei bătăi ascult;
                        Tu întreagă, când, răpită de al tău adânc amor,
                        Te-alipeşti de pieptu-mi, scumpă, ca copii de mama lor,
                        Cu-acea mândră, agăţată şi sălbatecă strânsoare
                        Când ca iedera tu tremuri ce stejaru-l înconjoară…
                        Tu nu vezi? Nu-ţi aflu nume, un cuvânt în lumea-ntreagă
                        Să-ţi pot spune înc-o dată, suflet! cât îmi eşti de dragă,
                        Cât de dragă-mi eşti… Nu întreba ce îmi mai bate
                        O! viaţa mea trecută parc-a fost o ciuntitură!
                        Şi ce dulce dezlegare azi mi-a dat frumoasa-ţi gură,
                        Când te mlădii, când te bucuri şi când râzi ca visul clar
                        Urmăresc orice mişcare cu un ochi adânc, avar,
                        Gândul meu să se-ncreţească pe-ncreţirea hainei tale,
                        Să rămână-n a mea minte-adânc săpate, ca-n tipar
                        Şi să împle cu icoane cartea vieţii-mi de amar.
                        Mult am mai gândit odată şi nimic nu mai gândesc,
                        Nu gândesc decât la tine, decât că eu te iubesc
                        Şi nici asta chiar, nici asta nu pot zice că e gând,
                        Este însăşi a mea viaţă azvârlită pe pământ.
                        Căci iubirea mea şi viaţa-mi nu sunt lucruri osebite,
                        Ci ca sângele cu pieptul astfel ele-s înfrăţite:
                        Fără sânge nu-i viaţă, fără de-amorul tău nu-s eu –
                        Şi o clipă fără tine chiar de mine îmi e greu,
                        Nu mă vreau pe mine însumi, nu vreau lume – toate-s pleavă,
                        De nu eşti, lumina lunii s-a înnegrit şi e bolnavă,
                        Eşti al vieţi-mi, al vederii, al auzului meu nerv,
                        Şi venin e a ta lipsă, să m-omor de ea mă serv;
                        De-mi urăsc suflarea-n mine, de doresc ca tot să piară,
                        De doresc să mor un secol atunci fug de tine-o oară.
                        Ah! ce e în tine, care-i taina mândri-ţi tinereţi,
                        Cum de ai în al tău suflet ca o sută de vieţi,
                        Cum de tu să fii aceea ce-al meu cap în mână-l porţi?
                        De-aş muri înviu sub ochii-ţi dintr-o sută de morţi,
                        Sărutarea gurii tale e ca fagurul de miere,
                        Cu cât gura mea se-nfruptă cu atât mai mult o cere,
                        Trăiesc leneş ca o plantă şi acum mintea mea parcă
                        De veninoasa beţie a gândirii se înţarcă.
