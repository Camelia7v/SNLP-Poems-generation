                        Colo-n ţara muntenească,
                        Ţară dulce, românească,
                        Ca şi cea moldovenească,
                        În oraş, la Bucureşti
                        Sunt curţi nalte şi domneşti,
                        Iar în curţi o sală mare
                        Unde şede la prânzare
                        Mihnea-vodă cel cruntat
                        De boieri înconjurat.
                        „Boieri mari, boieri de rând!
                        (Zice domnul închinând)
                        Toţi mâncaţi, cu toţii beţi
                        Şi cu bine petreceţi;
                        Numai unul poftă n-are
                        De băut şi de mâncare,
                        Cantar Slutul, armaş mare!
                        Ori bucatele nu-i plac,
                        Ori de noi nu-i este drag!”
                        Boierimea-ncet râdea,
                        Iar Cantarul răspundea:
                        „Alei! doamne Mihnule,
                        Mihnule netihnule!
                        Alei! tu, stăpânul meu,
                        Lumina-te-ar Dumnezeu!
                        Bucatele tale-mi plac
                        Şi de oaspeţi îmi e drag,
                        Dar unde s-au pomenit,
                        S-au văzut şi auzit
                        Două săbii într-o teacă,
                        Doi domni în ţară săracă?
                        Măria-ta în Bucureşti,
                        Oprişanu-n Stoieneşti!
                        Ce-am văzut la Oprişanul
                        N-am văzut nici la sultanul,
                        Că el are-n câmp, la soare,
                        Mii şi sute de mioare…
                        Ies în vară fătătoare;
                        Berbeci are sute-ntregi,
                        Cu cozile pe telegi,
                        Şi ciobani tot înarmaţi,
                        Cu postavuri îmbrăcaţi,
                        De nu crezi că sunt ciobani,
                        Ci chiar neaoşi căpitani.
                        Nu mi-e ciudă de asta
                        Cât mi-e ciudă de alta:
                        Oprişanul încă-şi are
                        Herghelii în număr mare,
                        Două, trei, cinci mii de iepe
                        Tot alese şi sirepe,
                        Pintenoage la picioare
                        Cu cergi albe pe spinare
                        Şi cu doi mânji fiecare.
                        Nu mi-e ciudă de asta
                        Cât mi-e ciudă de alta:
                        Oprişanul are-n sat
                        Ogari, copoi de vânat,
                        Cu zgărzi late, ţintuite,
                        Pe la margini poleite,
                        Şi mai are grajduri mari,
                        Cu cincizeci de armăsari,
                        Jumătate arăpeşti
                        Şi ceilalţi moldoveneşti!
                        Nu mi-e ciudă de asta
                        Cât mi-e ciudă de alta:
                        Scutarul lui Oprişan
                        N-are faţă de ţăran,
                        Pe deasupra-i cu suman,
                        Dar pe trup are catan
                        Şi cârligu-i de scutar
                        Nu-i de-alun, nici de stejar,
                        Ci de aur tot săpat
                        Cu pietre scumpe lucrat,
                        Şi-n vârful cârligului
                        Sub mâna scutarului
                        Este-o piatră nestemată,
                        Ce plăteşte lumea toată!”
                        „De-i aşa cum zici, Cantare,
                        Lasă prânzul, sari călare
                        Şi-ntr-o fugă să te duci
                        Pe-Oprişanul să-l aduci
                        Cu toate podoabele,
                        Cu toate averile
                        Să-şi dea socotelile!”
                        Astfel domnul poruncea!
                        Cantar vesel se ducea
                        La cel sat, în Stoieneşti,
                        Unde sunt averi domneşti.
                        El acolo cum venea
                        Cu scutarul se-ntâlnea
                        Şi porunca-i arăta
                        Şi din gură cuvânta:
                        „Mihnea-vodă-n Bucureşti
                        Face praznice domneşti;
                        Toţi boierii credincioşi
                        Şi de pace bucuroşi
                        Lângă domn s-au adunat
                        Şi pahare-au închinat,
                        Numai unul n-a venit,
                        Oprişanul cel vestit!
                        De-i vrăjmaş şi om de ceartă,
                        Mihnea-vodă acum îl iartă
                        Şi-l pofteşte ca să vie
                        Ca un frate la domnie!”
 
                        II
 
                        Oprişanul credincios
                        Şi de suflet omenos
                        Se pornea din Stoieneşti
                        Ş-ajungea la Bucureşti
                        Noaptea pe la cântători
                        Pân-a nu răsări zori.
                        Mihnea-vodă adormit
                        Dormea pe-un pat aurit
                        În cămară-ntunecată
                        Tot cu şaluri îmbrăcată.
                        Dar deodată se trezea
                        Şi la slugi aşa grăia:
                        „Slugi, aprozi, copii de casă!
                        Voi dormiţi şi nu vă pasă
                        Soarele c-a răsărit
                        Şi pe mine m-a trezit,
                        Dar voi oare nu gândiţi
                        Când în somn vă leneviţi
                        Că am ţară de domnit
                        Judecăţi de săvârşit
                        Şi boieri de boierit?”
                        Toţi aprozii se trezeau
                        Şi lui vodă răspundeau:
                        „Rămâi, doamne, liniştit!
                        Soarele n-a răsărit,
                        Dar în locu-i a sosit
                        Oprişan din Stoieneşti
                        Cu averi împărăteşti.
                        El în curte a intrat,
                        De zăbrea a aninat
                        Un cârlig de împărat,
                        Cu pietre scumpe lucrat,
                        Ce luceşte ca un soare
                        Într-o zi de sărbătoare.
                        Mihnea-vodă se scula,
                        Faţa albă îşi spăla,
                        Barba neagră-şi pieptăna,
                        La icoane se-nchina,
                        Apoi el se înarma
                        Şi pe Oprişan chema:
                        „Oprişan din Stoieneşti!
                        Cu dreptul să ne grăieşti
                        Ce-ai făcut de-ai adunat
                        Averi mari de împărat,
                        Încât nu numai averi,
                        Dar ai şi scutari boieri?”
                        „Dumnezeu mi-a ajutat
                        Şi eu mi le-am adunat
                        Din darul sfinţiei-sale,
                        Din mila măriei-tale!”
                        „Nu-l crede, măria-ta!
                        (Cantarul atunci striga).
                        El mie s-a lăudat
                        Ca avere-a adunat
                        Numai din puterea lui,
                        Nu din mila domnului.
                        Dar n-am ciudă de asta
                        Cât am ciudă de alta:
                        Oprişanul mi-a spus mie
                        Că aşteaptă ca să-i vie
                        Firman de la-mpărăţie
                        Să te scoată din domnie!”
                        Mihnea-vodă se-ncrunta
                        Şi din gură cuvânta:
                        „Pân-a veni firmanul
                        Piară-ntâi Oprişanul!
                        Jos la poartă să-l duceţi
                        Şi capul să i-l tăiaţi!”
                        De vrăjmaş ce mult era,
                        Armaşul se bucura.
                        Ca o fiară se-arunca,
                        Pe Oprişanu-l apuca
                        Şi pe scări îl îmbrâncea
                        Şi la moarte mi-l ducea!
                        Când la poartă, frate, iată
                        Un rădvan că se arată,
                        Tras de şase telegari,
                        Negri, ageri armăsari
                        Cu cozi lungi şi coame mari.
                        Iar înăuntru o bătrână
                        Cu-o icoană sfântă-n mână
                        Şi cu haine mohorâte
                        Şi cu pletele albite.
                        Pe-Oprişan cât ea-l vedea,
                        Sus, la domnul se ducea,
                        Şi-n genunchi trupu-şi frângea
                        Şi grăind amar plângea:
                        „Alei! doamne, fătul meu!
                        Nu te ierte Dumnezeu
                        Să omori pe Oprişanul
                        Că-i peri până la anul!
                        Ştii tu, Mihneo, ori nu ştii
                        Că-n ziua Sântei Marii
                        Era, doamne, ca să-ţi vie
                        Firman de la-mpărăţie
                        Să te scoată din domnie?
                        Ş-aveai parte de firman
                        Făr’ de bietul Oprişan
                        Care-n cale i-a ieşit
                        Şi-ndărăt l-a înapoiat
                        Dăruind chiar pe vizir
                        Cu-armăsari de la Misir,
                        Şi cu pungi de bani o mie
                        Să te lase pe domnie!”
                        Oprişanca nu sfârşea,
                        Mihnea-n curtea lui ieşea
                        Poruncind la toţi să sară
                        Pe-Oprişan ca să nu-l taie.
                        Dar Cantar, armaşul mare,
                        Îşi făcuse răzbunare;
                        Şi capul nevinovat
                        Zăcea-n ţărnă aruncat
                        Lângă trupul răsturnat!
                        Vai de omul cu păcat!
                        De păcat e alungat
                        Şi nu poate-a fi scăpat!
                        Vânzătorul de armaş
                        Fiară crudă, om pizmaş,
                        Fost-a gol legat la soare,
                        Şi de mâini şi de picioare,
                        Gol legat de cozi de iepe,
                        De patru iepe sirepe,
                        Care, când se opintiră,
                        În patru părţi se izbiră
                        Şi-n patru îl despărţiră!
