                        Fugarule-al meu, tu te zbuciumi bătut
                        Şi te miri că mă clatin în scară!
                        Tu crezi că mi-e teamă de timpul pierdut?
                        Vai nu, ci de mine că-s fiară!
 
                        Atunci la plecare plânsesem tustrei
                        Şi mama, sărmana, bătrână
                        Ţinându-ne alături în mâinile ei
                        De-o parte şi de-alta de mână,
 
                        Sta-n poartă la drum şi vorbea-ncetinel,
                        Şi mie, zicându-mi pe nume:
                        Eşti frate mai mare şi-ai grijă de el,
                        Voi singuri ai mamei pe lume!
 
                        Acum el e mort şi departe de-ai săi
                        Şi parca-mi tot sună cum geme.
                        Dar eu alergam la redută, prin văi,
                        S-ajung cu porunca la vreme.
 
                        Muşcase cu gura pământul de chin,
                        Şi strânse pământul în mână;
                        Întreaga sa faţă şi părul său plin
                        De sânge-nchegat cu ţărână.
 
                        Luându-l în braţe mi-l dusei apoi
                        La umbră sub poala pădurii,
                        Spălându-i pe gene lipitul noroi
                        Şi spumele crunte-ale gurii
 
                        Şi încet ridicându-l de spate puţin
                        Îi pusei la gura-ncleştată
                        Să prindă din ploscă vrun picur de vin,
                        Dar moale căzut-a deodată.
 
                        Şi iarbă smulgând i-am făcut căpătâi,
                        Şi tristă fu vorba ce-mi spuse,
                        Şi nu ştiam bietul ce-aş face dintâi,
                        Dar calul aminte mi-aduse
 
                        Că nu era vreme, şi acolo-l lăsai,
                        Să-l văd la reîntoarcere iară
                        Vai, frate, murind, tu de tine oftai,
                        Ori poate de mine, că-s fiară?
 
                        La întoarcere-mi spuse străjerul un drum
                        Mai scurt, şi fu scurtă şi-a gurii
                        Poruncă de spaimă, şi iată-mă acum
                        Departe de poala pădurii,
 
                        Departe de unul ce-aşteaptă mâhnit
                        Şi-n drumul meu ochii şi-i zbate,
                        Departe de unul ce poate-a murit
                        Minţit de nevrednicu-i frate!
 
                        Fugarule-al meu, tu te zbuciumi bătut
                        Şi când te-am bătut eu pe tine?
                        Dar iată-l, blestemul trădării a-nceput
                        Şi plata cea jalnică-mi vine!
 
                        Nu-n faţa ta, Doamne, că ştii! şi mi-e greu
                        Cuvântul ce-n cumpăn-apasă:
                        Da mama, eu mamei, de fratele meu
                        Ce-oi spune eu mamei acasă?
