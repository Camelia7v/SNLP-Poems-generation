                        De-ar vrea înaltul prooroc,
                        Mohamed strălucit,
                        Să-mi fie ziua cu noroc
                        Şi dorul împlinit!
                        De-aş prinde-acum în mreja mea
                        Pe-a mării împărat,
                        Ce poartă-n frunte-o mare stea,
                        Un talisman bogat.
 
                        Eu care sunt un biet pescar
                        Purtat din val în val,
                        Eu care dorm la iuschiudar,
                        În iarba de pe mal,
                        Eu, Abdulah, cel mai voinic
                        Vâslaş de pe Bosfor,
                        Ce n-am decât un biet caic
                        Ş-un suflet plin de dor!
 
                        Allah! atunci orice-am dorit,
                        Allah! orice-aş vrea eu,
                        De la apus la răsărit
                        Ar fi îndat-al meu:
                        Caftane, şaluri de Caşmir
                        Cu late, scumpe flori,
                        Iuţi armăsari de la Misir
                        Ca vântul de uşori.
 
                        Ş-un lung caic de abanos
                        În aur prelucrat,
                        Cu imnuri din Coran frumos
                        Pe margine săpat,
                        Şi treizeci de vâslaşi osmani
                        Ce vesel ar zbura
                        Mai repezi decât ielcovani
                        Pe-ntinsa Marmara.
 
                        Dar n-aş vrea nici stofe cu fir
                        Şi cu mărgăritar,
                        Nici largi caftane de Vizir,
                        Nici falnic armăsar.
                        N-aş vrea nici săbii de Taban
                        Deprinse la omor,
                        Nici lung covor de Ispahan
                        Ce saltă sub picior.
 
                        Allah! jur că de-aş avea
                        A mării talisman,
                        N-aş vrea să fiu vizir, n-aş vrea
                        Nici padişah-sultan.
                        N-aş vrea comori, n-aş vrea să am
                        Nici chioşcuri, nici sarai,
                        Nici să dezmierd în Bairam
                        Huriile din rai.
 
                        Ci-n mrejă dulce prefăcând
                        Duioasă-inima mea,
                        M-aş duce-ncet şi tremurând
                        Să prind norocu-n ea,
                        Să prind copila lui Topal,
                        Frumoasa Biulbiuli
                        Ce cântă noaptea lin pe mal,
                        Pe mal la Kandili!
 
