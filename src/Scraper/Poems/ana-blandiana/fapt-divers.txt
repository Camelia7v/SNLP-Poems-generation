                        Ieri dimineaţa pe la ora şapte,
                        Când era încă aproape noapte
 
                        Şi toţi copiii dormeau încă tun,
                        A fost săvârşită o crimă în prun.
 
                        Un vierme necunoscut s-a introdus
                        În pruna cea mai de sus.
 
                        I-a supt sângele dulce şi-n grabă
                        A azvârlit-o fără viaţă în iarbă.
 
                        Apoi, ca şi cum nimic nu s-ar fi întâmplat,
                        A plecat.
 
                        La ora opt şi zece minute apoi,
                        Furnicile au descoperit trupul prunii-n trifoi,
 
                        Şi l-au aşezat pioase pe-o pernă
                        Umplută cu foi de lucernă,
 
                        Şi l-au prohodit bătrâneşte pe rând,
                        Şi l-au coborât în pământ.
 
                        La ora nouă şi cinci au venit păsările, detectivii cei mici,
                        Şi le-au anchetat, şi le-au acuzat pe furnici.
 
                        La ora zece fix au apărut procurorii cei mari,
                        Îmbrăcaţi în uniforme de grădinari.
 
                        Au pus întrebări prunelor înspăimântate
                        Şi-au cercetat totul cu severitate,
 
                        Şi-au dat în urmărire cu semnalmente ferme
                        Un vierme.
 
                        La ora treisprezece şi două minute exact,
                        Încă nu-l pomenea pe vinovat.
 
                        Ei nu ştiau că viermele nu fusese vierme, ci omidă
                        Pe care nu aveau cum s-o prindă,
 
                        Pentru că se transformase, fără nici un martor ocular,
                        Într-un fluture extraordinar
 
                        Ce se învârtea ironic şi graţios,
                        Ca să vadă ce se mai petrece jos,
 
                        Iar ei, obosiţi de anchetă şi urmărire,
                        Se opreau din când în când să-l admire.
