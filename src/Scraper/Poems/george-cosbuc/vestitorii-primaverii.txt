                        Dintr-alte ţări, de soare pline,
                        Pe unde-aţi fost şi voi străine,
                        Veniţi, dragi păsări, înapoi
                        Veniţi cu bine!
                        De frunze şi de cântec goi,
                        Plâng codrii cei lipsiţi de voi.
 
                        În zarea cea de veci albastră
                        Nu v-a prins dragostea sihastră
                        De ceea ce-aţi lăsat? Nu v-a fost dor
                        De ţara voastră?
                        N-aţi plâns văzând cum trece-n zbor
                        Spre miazănoapte nor de nor?
 
                        Voi aţi cântat cu glas fierbinte
                        Naturii calde imnuri sfinte,
                        Ori doine dragi, când v-aţi adus
                        De noi aminte!
                        Străinilor voi nu le-aţi spus
                        Că doine ca a noastre nu-s?
 
                        Şi-acum veniţi cu drag în ţară!
                        Voi revedeţi câmpia iară,
                        Şi cuiburile voastre-n crâng!
                        E vară, vară!
                        Aş vrea la suflet să vă strâng,
                        Să râd de fericit, să plâng!
 
                        Cu voi vin florile-n câmpie
                        Şi nopţile cu poezie
                        Şi vânturi line, calde ploi
                        Şi veselie.
                        Voi toate le luaţi cu voi
                        Şi iar le-aduceţi înapoi!
