                        Oare cum or fi florile
                        Când nu se uită nimeni la ele
                        Şi se dezbracă pe furiş
                        Până la piele?
 
                        Cum or fi arătând romaniţele
                        Când îşi dau jos rochiţele
                        Lor albe cu centura aurie,
                        Pe care toată lumea le ştie?
 
                        Cum or fi oare stânjeneii
                        Când îşi leapădă cămăşuţele şi ciorăpeii
                        Albaştri ca zarea fără nici un pic de gri,
                        Pe care îi poartă şi noapte şi zi?
 
                        Şi cum pot să fie crăiţele
                        Când îşi leagănă fustiţele
                        Încreţite, cu horbote şi cu dantele,
                        Ca să se minuneze lumea de ele?
 
                        Şi cârciumăresele cum or fi
                        Fără catrinţele lor roşii şi portocalii,
                        Fără iile lor strânse-n brâuri
                        Cu-arnici, cu alesături şi râuri?
 
                        Şi, mai ales, trandafirii cum arată, oare,
                        Fără costumele lor atât de elegante,
                        Încât par să fie croite pentru o serbare
                        La care părinţii se maschează-n plante?
 
                        Tare-aş mai vrea să se întâmple odată,
                        Într-o singură clipă, fără sfială,
                        Să pot zări, pe furiş, cum arată
                        Florile în pielea goală.
