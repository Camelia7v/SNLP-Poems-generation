                        E frumoasă şi mireasa-
                        Ce te uiţi a vreme rea?
                        Hai, ţigane, cântă deasa,
                        Cântă, cioară, tropotită-
                        Dar când stau să-mi văd iubita,
                        Tot nu e ca ea!
 
                        Aoleu! când vânt de vară
                        Culcă iarba la pământ,
                        Când văd fete-n câmp afară
                        Şi-aud mierla-n crâng, vecine,
                        Nu mai ştiu nimic de mine
                        Pe ce lume sunt!
 
                        Hai, săriţi, flăcăi, ce sfântul!
                        După mine, că-i potop,
                        Bateţi cu necaz pământul,
                        Că tot el ne-nchide gura.
                        Daţi cu toţi tropotitura,
                        Tot mai scurt, şi trop!
 
                        Vezi aşa te vreau, băiete!
                        Fetelor, săriţi şi voi.
                        Uite-l, mă, între patru fete!
                        Ciudă, zici? De ce să-mi fie,
                        Ciudă-mi e pe lume mie
                        Numai pe ciocoi.
 
                        M-a plesnit şi ieri cu biciul.
                        Ici grămad-aş vrea să-l pui
                        Jos pe podini ca ariciul,
                        Şi să-i joc, ca azi la nuntă,
                        Care sârbă-i mai măruntă
                        Pe spinarea lui!
 
                        Zic aşa, dar facă-şi placul,
                        Că-i bătut de Dumnezeu.
                        Nu-i cu capul întreg, săracul.
                        Şi-o să-şi afle singur plata-
                        Ce-mi tot strângi, măi nene, fata,
                        Las’ s-o strâng şi eu!
 
                        Fă cu plosca încoa, voinice,
                        Dacă-mi ieşi ispită-n drum,
                        Sun-o întâi să văd ce zice!
                        Dă să-nchin, să-ţi zic pe nume:
                        Când ţi-o fi mai rău pe lume
                        Fie-ţi ca acum!
 
                        Vinu-i bun şi hora-mi place
                        Iar tu, Doamne, fă-mi ce vrei,
                        Numai pustnic nu mă face!
                        Fă-mă floare albă-n luncă,
                        Şi-apoi ia-mă şi m-aruncă .
                        Doamne, între femei!
 
                        Săriţi lume, că se-ncinge
                        Moşul Dinu, hoţ bătrân!
                        Uite-l, mă, că parcă-i minge!
                        Vă păziţi acum, neveste,
                        Că mănâncă, moş cum este,
                        Măr luat din sân!
 
                        Tot aşa şi-aşa şi iară
                        Şi ce-o fi să mai vedem.
                        Dac-or da tătari în ţară
                        Ne-om ascunde-n vizunie,
                        Daca nu, noroc să fie,
                        Că noi chef avem.
