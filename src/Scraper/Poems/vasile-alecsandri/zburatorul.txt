                        Dragă, dragă surioară,
                        Nu ştii cântecul ce spune
                        Că prin frunze când se strecoară
                        Raza zilei ce apune,
 
                        Zburătorul se aruncă
                        La copila care vine
                        Să culeagă fragi în luncă,
                        Purtând flori la sân ca tine?
 
                        Fragii el din poală-i fură
                        Cu-a sa mână nevăzută,
                        Şi pe frunte şi pe gură
                        El o muşcă ş-o sărută.
 
                        Soro, buza-ţi e muşcată!
                        Fragii, poţi să le duci dorul.
                        Spune, în lunca-ntunecată
                        Nu-ntâlnişi pe Zburătorul?
 
                        Dragă surioară, dragă,
                        Cântecul mai spune încă
                        De-acel duh c-ades se leagă,
                        Când e umbra mai adâncă,
 
                        De copila mândră, albă,
                        Ce culege viorele,
                        Purtând pe ea scumpă salbă,
                        Scumpă salbă de mărgele.
 
                        Salba el râzând i-o strică
                        Cu-o plăcută dezmierdare
                        Şi de fieşce mărgică
                        Lasă-o dulce sărutare.
 
                        Pe sân, dragă, eşti muşcată!
                        Salba, poţi ca să-i duci dorul.
                        Spune, în lunca-ntunecată
                        Nu-ntâlnişi pe Zburătorul?
 
                        Astfel vesel pe-o cărare
                        Glumeau gingaşele fete.
                        Iar în luncă stau la zare
                        Doi voinici cu negre plete
 
                        Şi, cântând în poieniţă,
                        Aninau cu veselie
                        Unu-o salbă-n chinguliţă,
                        Altul flori la pălărie.
 
