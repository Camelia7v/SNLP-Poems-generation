                        Codrule, Măria-Ta,
                        Lasă-mă sub poala ta,
                        Că nimica n-oi strica
                        Fără num-o rămurea,
                        Să-mi atârn armele-n ea.
                        Să le-atârn la capul meu,
                        Unde mi-oi aşterne eu,
                        Sub cel tei bătut de vânt
                        Cu floarea până în pământ,
                        Să mă culc cu faţa-n sus
                        Şi să dorm, dormire-aş dus;
                        Dar s-aud şi-n visul meu,
                        Dragă codri, glasul tău,
                        Din cea rarişte de fag,
                        Doina răsunând cu drag,
                        Cum jelind se trăgănă,
                        Frunza de mi-o leagănă,
                        Iară vântul molcomit
                        De-a vedea c-am adormit,
                        El prin tei va răscoli
                        Şi cu flori m-a acoperi.
