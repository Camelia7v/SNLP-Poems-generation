                        Şapte raţe mititele
                        Şi cu blânda mamă Raţă,
                        Lângă apa din lighean
                        S-au postat de dimineaţă.
 
                        – Deci aşa, le zice Raţa,
                        Staţi la rând, ligheanu-i mic!
                        Nu-ncăpeţi deodată toate,
                        Aşteptaţi aici un pic…
 
                        Să-mi săriţi doar câte una
                        În lighean, să-mi fiţi cuminţi!
                        Cine vrea să-noate bine
                        Să asculte de părinţi!
 
                        Iar când veţi fi mărişoare
                        Vă voi duce către lac…
                        Şapte raţe cumincioare
                        Stau frumos în rând şi… tac.
