                        Albumul tău e un salon în care
                        S-adună fel de fel de lume multă
                        Şi fiecine aşeaz-o foaie smultă
                        Din viaţa sa, în versuri răbdătoare.
 
                        Acum doreşti cu pana mea incultă
                        Şi eu să trec prin mândra adunare?
                        Dar ea de-amicii tăi sfială are
                        Şi de-oi vorbi, au cine mă ascultă?
 
                        Spre a-ţi aminti trecutele petreceri
                        Condeiu-n mână tu mi-l pui cu sila.
                        De la oricare-un snop de fraze seceri,
 
                        Apoi le răsfoieşti filă cu filă.
                        Viclean te bucuri de-ale noastre-ntreceri,
                        Privind în vrav prostia imobilă.
