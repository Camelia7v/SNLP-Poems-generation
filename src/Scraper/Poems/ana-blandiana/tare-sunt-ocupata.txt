                        Tare sunt ocupată
                        Toată ziua-n livadă.
 
                        Nu-mi văd capul de trebi
                        Printre fructe şi ierbi.
 
                        Ieri la ora şase,
                        S-a copt o cireaşă;
 
                        În zorii de sâmbătă,
                        S-a născut o vânătă;
 
                        Azi noapte la trei,
                        A venit pe lume un ardei;
 
                        Într-altă noapte, acum vreo lună,
                        Au răsărit ridichile, bineînţeles de lună;
 
                        Pentru mâine, la ora şapte,
                        Caisele au anunţat că vor fi coapte;
 
                        Dar şi mai devreme, în zori,
                        Au rândunelele oră de zbor;
 
                        Puţin mai târziu, pe la ora opt,
                        Un piersic întreg va fi copt;
 
                        Apoi, pe la ora zece,
                        E programat un dovlece;
 
                        La ora unsprezece, nişte căpşuni,
                        La douăsprezece, pepenii cei mai buni,
 
                        La unu merele,
                        La două perele,
                        La patru-s cu struguri pline ciuberele,
 
                        La cinci, gutui,
                        La opt, prune albăstrui,
                        La nouă nucile n-am un’ să le mai pui,
 
                        Şi asta-i din greu numai prima parte:
                        Apoi trebuie să le mănânc pe toate.
