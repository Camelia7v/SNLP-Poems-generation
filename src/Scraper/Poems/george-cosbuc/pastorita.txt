                        Umbre mari răsar pe cale,
                        Ziua moare după culmi;
                        De pe coastă, pe sub ulmi,
                        Se scoboară mieii-n vale.
                        Obosit şi blând popor!
                        Şi cântând, păşeşte-agale
                        O copilă-n urma lor.
 
                        Noapte bună, soare sfânt,
                        Până mâine! Noapte bună!
                        Mâine iar vom fi-mpreună,
                        Tu să râzi şi eu să cânt.
 
                        Mâine până-n zori te scoală,
                        Adă flori de-argint în poală
                        Şi le-aşterne pe pământ!
 
                        Şi, murind, întinereşte
                        Soarele de dragul ei,
                        Şi-o cunună de scântei
                        El prin păr i le-mpleteşte:
                        Mâine dacă n-oi veni.
                        Păru-n apă ţi-l priveşte,
                        Dor de mine de-ţi va fi!
 
                        Şi-i va fi de soare dor!
                        Mâine blonda păstoriţă,
                        Despletind a ei cosiţă
                        Toată ziua la izvor,
                        Va privi cu drag la plete
                        Pline de-aur ce i-l dete
                        Soarele ascuns sub nor.
