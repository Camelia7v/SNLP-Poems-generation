                        „Ce caţi, Barbule, la noi?
                        Nu sunt fete pe la voi?”
                        „Ba sunt, da-s cam mititele,
                        Nu mă pot iubi cu ele.
                        La voi sunt mai năltişoare,
                        Şi de chip mai bălăioare,
                        Mi le-a făcut Dumnezeu
                        Tocmai după placul meu!”
                        „Barbule de la munteni,
                        De-ai veni la moldoveni,
                        Potoale-ţi dorinţele
                        Şi nu-ţi pierde minţile”.
                        „Mi-oi semăna numele
                        Prin toate cărările
                        Să răsară flori de dor
                        Cu miros pătrunzător.
                        Să le poarte fetele,
                        Fetele, nevestele,
                        Să le meargă vestele!”
 
