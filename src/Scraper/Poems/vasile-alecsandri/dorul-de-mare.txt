                        Pe senin călătoreşte
                        Un nor tainic plutitor.
                        Al meu suflet ce jeleşte
                        După el se înalţă-n zbor!
 
                        Norul trece şi dispare
                        În afundul cerului.
                        Ah! de merge el spre mare,
                        Duce-m-aş pe-aripa lui!
 
                        Duce-m-aş la cele maluri
                        Ce oglindă fruntea lor
                        In poeticele valuri
                        A frumosului Bosfor.
 
                        Şi de-acolo în depărtare,
                        Pe un vânt primăvărel,
                        Să ating cu-o sărutare
                        Mările din Archipel.
 
                        Duce-m-aş încă-nainte
                        Pe cel plai încântător,
                        Unde soarele-i fierbinte
                        Ca fierbintele amor.
 
                        La Veneţia mult iubită,
                        Rai ferice, neuitat,
                        Unde gondola cernită
                        Te adoarme legănat.
 
                        La Palermo încoronată
                        Sub cer dulce, fără nori,
                        Cu ghirlanda parfumată
                        De-a naramzei albe flori.
 
                        La Napoli ce scaldă,
                        Răspândind învăpăieri,
                        Sânul ei în marea caldă
                        Ş-a ei suflet în plăceri.
 
                        Duce-m-aş fără-ncetare
                        Ca vulturul să pătrund
                        Peste-a ochilor hotare
                        Orizonul fără fund.
 
                        Să văd stingerea de soare
                        In adâncul ocean,
                        Ş-a lui coamă arzătore
                        Răsărind ca un vulcan.
 
                        Să văd stelele voioase
                        Înflorind cerul senin,
                        Şi cu raze argintoase
                        Dezmierzând al mării sân.
 
                        Să văd luna răsărită
                        In a nopţii aer cald
                        Ca o floare aurită
                        Intr-o cupă de smarald.
 
                        Şi s-aud blândele şoapte
                        Ce zbor tainic in eter,
                        Izvorâte-n miez de noapte
                        De pe valuri şi din cer.
 
