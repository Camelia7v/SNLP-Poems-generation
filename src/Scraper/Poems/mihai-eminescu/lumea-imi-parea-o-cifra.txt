                        Lumea îmi părea o cifră, oamenii îmi păreau morţi,
                        Măşti, ce râd după comandă, cari ies de după porţi
                        Şi dispar – păpuşi măiestre, ce că sunt nici că nu ştiu
                        Şi-ntr-o lume de cadavre căutam un suflet viu;
                        Mă zbăteam dorind viaţă, cu ce sete eu cătam
                        Precum cel ce se îneacă se acaţă de-orice ram.
                        Dibuit-am în ştiinţe, în maxime, în poezie,
                        Dară toate îmi părură sură, stearpă teorie.
                        N-aveam scop în astă lume, nici aveam ce să trăiesc
                        Până când… blestem momentul! până ce-a fost să te-ntâlnesc.
                        Oare sunt eu tot acelaşi? Singur nu mai mă-nţeleg:
                        De clipirea genei tale putui viaţa să mi-o leg.
                        Eram mândru – înjosirea, ba sclavia mă înveţi:
                        Mă dispreţuiesc pe mine… ce mai are astăzi preţ?
                        Îmi părea că împăraţii sunt pe lume un nimic
                        Căci ei nu ţineau în mână degetul tău dulce, mic,
                        Începusem s-am în lume ceva ce plătea mai mult
                        Decât lumea, decât totul ce putusem să ascult;
                        Mă miram, cum de pierdusem ochii pentru tot ce fu?
                        Toate existau sub soare, pentru că exişti şi tu.
