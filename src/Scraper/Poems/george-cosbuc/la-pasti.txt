                        Prin pomi e ciripit şi cânt,
                        Văzduhu-i plin de-un roşu soare,
                        Şi sălciile-n albă floare
                        E pace-n cer şi pe pământ.
                        Răsuflul cald al primăverii
                        Adus-a zilele-nvierii.
 
                        Şi cât e de frumos în sat!
                        Creştinii vin tăcuţi din vale
                        Şi doi de se-ntâlnesc în cale
                        Îşi zic: Hristos a înviat!
                        Şi râde-atâta sărbătoare
                        Din chipul lor cel ars de soare.
 
                        Şi-un vânt de-abia clătinător
                        Şopteşte din văzduh cuvinte:
                        E glasul celor din morminte,
                        E zgomotul zburării lor!
                        Şi pomii frunţile-şi scoboară
                        Că Duhul Sfânt prin aer zboară.
 
                        E linişte. Şi din altar
                        Cântarea-n stihuri repetate
                        Departe până-n văi străbate
                        Şi clopotele cântă rar:
                        Ah, Doamne! Să le-auzi din vale
                        Cum râd a drag şi plâng a jale!
 
                        Biserica, pe deal mai sus,
                        E plină astăzi de lumină,
                        Că-ntreaga lume este plină
                        De-acelaşi gând, din cer adus:
                        În fapta noastră ne e soarta
                        Şi viaţa este tot, nu moartea.
 
                        Pe deal se suie-ncetişor
                        Neveste tinere şi fete,
                        Bătrâni cu iarna vieţii-n plete;
                        Şi-ncet, în urma tuturor,
                        Vezi şovăind câte-o bătrână
                        Cu micul ei nepot de mână.
 
                        Ah, iar în minte mi-ai venit
                        Tu, mama micilor copile!
                        Eu ştiu că şi-n aceste zile
                        Tu plângi pe-al tău copil dorit!
                        La zâmbet cerul azi ne cheamă
                        Sunt Paştele! Nu plânge, mamă!
