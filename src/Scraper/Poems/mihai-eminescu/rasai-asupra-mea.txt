                        Răsari asupra mea, lumină lină,
                        Ca-n visul meu ceresc d-odinioară;
                        O, maică sfântă, pururea fecioară,
                        În noaptea gândurilor mele vină.
 
                        Speranţa mea tu n-o lăsa să moară
                        Deşi al meu e un noian de vină;
                        Privirea ta de milă caldă, plină,
                        Îndurătoare-asupra mea coboară.
 
                        Străin de toţi, pierdut în suferinţa
                        Adâncă a nimicniciei mele,
                        Eu nu mai cred nimic şi n-am tărie.
 
                        Dă-mi tinereţea mea, redă-mi credinţa
                        Şi reapari din cerul tău de stele;
                        Ca să te-ador de-acum pe veci, Marie!
