                        Se va trezi în prima zi cu soare
                        Primăvăratecul cocon de vie
                        Petrecerea-i va fi cu apă vie
                        Va fi beţia lui înfloritoare.
 
                        Într-un impuls rănit de poezie
                        Îi va sări pământul la picioare
                        Mireasma lui, de rugi şi sălcioare
                        În liniştea ce va părea pustie.
 
                        Dar viaţa ta de miere nemuritoare
                        Cu aurul plutind ca o stafie
                        Sub coastele a două mari ulcioare
                        Te va feri de gândul care ŞTIE?
 
                        Dacă se sparg, vei spune că te doare,
                        Dacă le cruţi n-ai nici o bucurie.
