                        Din munţi bătrâni şi din păduri măreţe
                        Se nasc izvoare, ropotind se plimbă,
                        Deprind pe rând oceanica lor limbă
                        Şi sunt în codri pustnici cântăreţe.
 
                        Spărgând prin stânci albia lor strâmbă,
                        Se legăn line şi fac valuri creţe.
                        În drumul lor ia firea mii de feţe –
                        Aceleaşi sunt, deşi mereu se schimbă.
 
                        Dar cu adâncul apei s-adânceşte
                        În glasul lor a sunetului scară.
                        Devine tristă – rânduri-rânduri creşte,
 
                        Până ce urnindu-se în marea-amară
                        – Ca fluviu mândru, ce-ostenit mugeşte –
                        Al tinereţii dulce glas demult uitară.
