                        În oraş la Bucureşti,
                        În curţi nalte şi domneşti
                        Mândră masă e întinsă
                        Şi de mari boieri cuprinsă.
                        Dar în mijloc cine şede?
                        Mircea-Vodă în mijloc şede,
                        Şi la dreapta lui se vede
                        Doi Căpleşti şi trei Buzeşti
                        Zmeii Ţării Româneşti,
                        Purtătorii oştilor
                        Şi fruntea boierilor.
                        Ei toţi beau, se veseleau
                        Şi pe domn îl fericeau,
                        Dar când fu despre beţie,
                        Despre dalba veselie,
                        Iată, nene, că sosea
                        Şi la domn îngenunchea
                        Radul din Calomfireşti,
                        Zmeul Ţării Româneşti,
                        Cu sluga lui, cu Nedea,
                        Ce de mic îi tot dădea
                        Ajutor bun de putere
                        Şi cuvânt de mângâiere:
                        „Domnule, măria-ta!
                        Fie cum oi cuvânta:
                        Îţi aduc ţie-nchinare,
                        Ca unui frate mai mare,
                        Şi-ţi doresc mereu să fii
                        Cu izbânzi şi veselii.
                        Dar ştii, Doamne, ori nu ştii
                        Că tătarii m-au lovit
                        Şi tătarii mi-au robit
 
                        Copilaşii
                        Drăgălaşii,
                        Măiculiţa
                        Drăguliţa.
 
                        Rău mă doare inimioara
                        De copii, de soţioara,
                        Dar mă doare şi mai tare
                        De măicuţa ce mă are,
                        Că-i creştină şi bătrână
                        Ş-a să-ajungă a fi cadână,
                        De râsul căpcânilor
                        Prin casa păgânilor.
                        Rogu-te, măria-ta,
                        De vroieşti a m-ajuta,
                        Dă-mi ajutor pe Buzeşti
                        Şi pe cei tustrei Căpleşti,
                        Purtătorii oştilor
                        Şi fruntea boierilor!”
                        Mircea-Vodă îl asculta
                        Şi din gură cuvânta:
                        „Alei! Radule mişel!
                        Mai aşteaptă tu niţel,
                        Până ce vom ospăta,
                        Până ce ne vom culca,
                        Până ce ne vom scula,
                        Să văd ce vis om visa
                        Ş-apoi ajutor ţi-om da!”
                        Radu buzele-şi muşca
                        Şi la faţă se schimba.
                        „Să trăieşti, măria-ta!
                        Iar dacă te-oi aştepta
                        Până ce îi ospăta,
                        Şi până ce te-i culca,
                        Şi până ce te-i scula,
                        Să vezi ce vis îi visa,
                        Tătarii s-or depărta,
                        Păgubaş ei m-or lăsa!”
 
                        II
 
                        Radu iute-ncăleca,
                        După duşmani se lua
                        Cu sluga lui, cu Nedea,
                        Ce de mic îi tot dădea
                        Ajutor bun de putere
                        Şi cuvânt de mângâiere.
                        Gonea el, mereu gonea,
                        Gonea, nu mai ostenea,
                        Nebăut şi nemâncat,
                        De dor mare frământat.
                        Când a fost a treia zi,
                        Pe tătari el îi zări,
                        Atunci Nedea că grăi:
                        „Hei! stăpâne Radule,
                        Ascultă-mi poveţele,
                        C-acum e pe vitejie,
                        Pe vinceală sau robie,
                        Taie tu marginile,
                        Eu să tai mijloacele;
                        Care-a scăpa de la mine
                        Să nu scape de la tine!”
                        În tătari ei se izbeau,
                        Vârtej de moarte făceau,
                        Şi tăiau, nene, tăiau,
                        Pe tătari îi risipeau,
                        Şi pe cei robiţi scoteau
                        Şi pe acasă-i trimiteau.
                        Dar pe maică-sa bătrână
                        N-o găsea-n ceata păgână.
                        Radu-n scări se ridica,
                        Ca vulturul se uita
                        Peste câmpii Lăpuşnei,
                        Peste câmpi merei pustii,
                        Şi cum sta şi cum ochea
                        Iată, nene, că zărea
                        Un cort mare şi rotat,
                        Cât un cort de împărat;
                        Şi-n cort zărea pe-un mârzac,
                        Un mârzac de la Bugeac
                        Care-n braţele-i strângea
                        O creştină ce plângea.
                        Fulger Radu se făcea,
                        Ca un fulger se ducea
                        Şi la cort se repezea,
                        Pe mârzac îl reteza
                        Şi în lance că-l lua,
                        Mort în câmp îl arunca,
                        Apoi vesel purcedea
                        Cu mă-sa şi cu Nedea,
                        Ce de mic îi tot dădea
                        Ajutor bun de putere
                        Şi cuvânt de mângâiere!
 
                        III
 
                        Iată la mijloc de cale,
                        La fântâna dintr-o vale,
                        Iată bună-mpreunare
                        Cu cinci voinicei călare,
                        Cu Buzeşti şi cu Căpleşti
                        Zmeii Ţării Româneşti!
                        „Noroc bun, şi cale bună!
                        Ce vânt dulce vă adună
                        Şi cu mine vă-mpreună?”
                        „Noi în cale ţi-am ieşit
                        C-avem dor de hărăţit.
                        Şi la harţă vitejească
                        Şi la joacă războiască.”
                        Ei la harţă se luau,
                        Pe jurământ s-apucau,
                        Stăpânii să hărăţească
                        Şi slugile să-i privească!
                        Începea dar de călare
                        Harţa cea din fuga mare,
                        Paloşele zângănind,
                        Suliţele învârtind,
                        Buzduganele ciocnind
                        Şi din gură chiuind.
                        Când deodată cei Buzeşti
                        Şi cu cei tustrei Căpleşti
                        Peste Radu năvăleau,
                        Cu cinci lănci îl străpungeau,
                        Apoi capul îi tăiau,
                        Pe-o tipsie îl puneau
                        Şi la domnul îl duceau
                        Şi cu toţi aşa grăiau:
                        „Alei! doamne, doamne Mirce!
                        Alei! doamne mult voinice!
                        Radu de-ar mai fi trăit,
                        Scaunul ţi-ar fi răpit!
                        Iată capu-i, dă-l la corbi
                        Şi copiii lui fă-i robi!”
                        Bine vorba nu sfârşeau,
                        Iată, nene, că veneau,
                        Sluga veche, moş Nedea
                        Cu măicuţa Radului
                        La scaunul Domnului,
                        Şi-amândoi îngenunchea
                        Şi, plângând, maica zicea.
                        „Alei! doamne, doamne
                        Mirce,
                        Alei! doamne mult voinice!
                        Fă-mi dreptate, fă-ţi dreptate,
                        Radu că ţi-a fost bun frate,
                        Că eu, doamne, din păcate,
                        M-am iubit cu taica tău
                        De-am făcut pe Radul meu!”
                        Domnul Mircea greu ofta,
                        Pe bătrână o scula,
                        Mâna dreaptă-i săruta
                        Şi pe loc dreptate-i da.
                        El boierii aduna
                        Şi de moarte-i judeca.
                        Gâdele îi apuca,
                        Sus, la scară-i aducea,
                        Un covor le aşternea,
                        În genunchi îi tot punea
                        Şi mâneca-şi sufleca,
                        Şi pala şi-o ridica,
                        Şi capetele zbura,
                        Zburau pe scări de-a dura,
                        Când Buzeşti peste Căpleşti,
                        Când Căpleşti peste Buzeşti.
 
