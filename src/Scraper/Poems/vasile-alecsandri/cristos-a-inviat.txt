                        Cristos mântuitorul din morţi a înviat,
                        Şi fruntea-i ca un soare,
                        Lucind peste popoare,
                        Fiori de nemurire în lume a-mprăştiat.
 
                        Cristos, zeul credinţei, ieşit-a din mormânt!
                        Ş-a sa reînviere
                        Ne-arată că nu piere
                        Dreptatea, şi credinţa, şi adevărul sfânt!
 
                        Cristos e viu! Ca dânsul, o! voi ce suferiţi
                        În lanţuri de robie,
                        Curând la viaţa vie
                        Din umbra tristă-a morţii veţi fi cu toţi ieşiţi!
 
                        Polonie strivită sub aprigul picior
                        A tiraniei crude,
                        Curaj! în cer s-aude
                        Un imn de re-nviere, un glas prevestitor.
 
                        Curaj! Deschizând astăzi a veşniciei porţi,
                        Mântuitorul vine,
                        Polonie, spre tine,
                        Să te ridice falnic cu dânsul dintre morţi!
 
