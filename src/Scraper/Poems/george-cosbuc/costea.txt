                        Vine Costea din război,
                        Şi cu el vin alţii doi.
 
                        Faţa arsă, trupul supt,
                        Straiul colbuit şi rupt.
 
                        Dar de multă voie bună
                        Sună codrii şi răsună.
 
                        Cel mai tânăr-nchiotea:
                        – „Alelei, puicuţa mea!
 
                        De m-aş mai vedea acasă,
                        Mire eu şi tu mireasă!”
 
                        Cel mai vârstnic dintre ei:
                        – „Dragi bujori, copiii mei!
 
                        Ştiu că-mi ies mereu în drum,
                        Doar mă văd acum-acum!”
 
                        Doi cântau, cel mal vuia;
                        Costea, el tăcea, tăcea.
 
                        – „Alelei, tu Costeo, frate,
                        Spune-ne, ce gând te bate?”
 
                        – „Măi fărtaţi, nu-mi aflu rost;
                        Vesel eu ca voi am fost.
 
                        Mă gândeam la maica, biata,
                        Eu în foc, sub cruce tata –
 
                        Şi deodată aşa din drum
                        M-a prins jalea nu ştiu cum!
 
                        Voie rea să nu vă facă:
                        Mi-a venit, dar o să-mi treacă!”
 
                        Cei doi cântă, codru sună,
                        Şi tustrei merg împreună.
 
                        Când ajung la moara nouă
                        Calea lor se face-n două.
 
                        Doi pe râu în jos s-au dus,
                        Costea, el, pe râu în sus.
 
                        Singur şi pustiu ce-i malul!
                        Şi-ndemna cu vorbe calul:
 
                        – „Zboară, murgule, cu mine!
                        Zboară, că să zbor îmi vine!
 
                        Tânăr eşti de patru ierni,
                        Câmp ai larg să mi te-aşterni!
 
                        Nu te-opri, fărtate drag,
                        Până la măicuţa-n prag!”
 
                        Şi cu murgul el vorbea,
                        Murgul treaz înţelegea.
 
                        Gândul fulgeră ca zborul,
                        Dar mai fulger zboară dorul,
 
                        Zboară calul rândunel –
                        Costea tot cu jalea-n el.
 
                        Când a fost pe la răstoace,
                        Ochiul stâng a prins să-i joace.
 
                        În sat Costea când intra,
                        Cucuvaia-n turn cânta.
 
                        Iar când a bătut la poartă,
                        Mă-sa în casă caldă-moartă!
 
                        Cât a plâns cu ochi merei
                        Aşteptând copilul ei!
 
                        Şi n-a fost nici mângâiată
                        De a-l vedea măcar o dată!
 
                        Şi prin noapte-n capul gol,
                        Costea-n mijloc de ocol.
 
                        Să-şi mai stingă-n vânt afară
                        Capul foc şi gândul pară.
 
                        El sub tunetul de tun
                        S-a bătut ca un nebun.
 
                        Parcă de-şi iuţea el paşii,
                        Mai curând piereau vrăjmaşii.
 
                        Şi-l mână un singur gând,
                        Să se-ntoarcă mai curând.
 
                        Şi la ce? Pustiu şi gheaţă!
                        Mă-sa îl mai ţinea-n viaţă.
 
                        Când era sub plumbi şi fum,
                        Numai ea! şi-acum, acum?
 
                        De-ar începe iarăşi toiul,
                        Ah, de-acum de-ar fi războiul!
