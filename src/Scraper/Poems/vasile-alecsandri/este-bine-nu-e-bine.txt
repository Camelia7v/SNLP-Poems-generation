                        Este bine, nu e bine
                        Să iubeşti de lângă tine,
                        Că te vede orişicine
                        Şi te face de ruşine;
                        Ci să iubeşti mai departe;
                        Dusele nu sunt deşarte;
                        Orişicând doru-ţi abate,
                        Te repezi ca la un frate.
                        Bărbatu-i cu bunătate,
                        Te-ntreabă de sănătate;
                        Iar nevasta, de iubeşte,
                        Se preface că boleşte,
                        Geme, zace, se boceşte
                        Şi bărbatu-şi amăgeşte.
                        El aleargă ş-o întreabă:
                        „Nu ştii, soro, vreo babă
                        Ca s-aleagă vreo iarbă,
                        S-o pun la foc ca să fiarbă?”
                        Ea-i răspunde: „Mergi la moară,
                        La făina de secară”.
                        El se duce, ea se scoală,
                        Se găteşte, îmbracă ţoale,
                        Apoi masa că aşează,
                        Cu neicuţa ospătează
                        Şi din gură tot urează:
                        „Deie Dumnezeu o ploaie,
                        Grăunţele să se moaie
                        Să nu poată-a măcina,
                        Nici acasă-a se-nturna!”
 
