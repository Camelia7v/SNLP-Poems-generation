                        I
 
                        Cât au fost iarna de lungă
                        Au ţinut soarele strâns
                        Sub al ei cojoc încins,
                        Crivăţul să nu-l ajungă,
                        Nici să fie-n faţă nins.
 
                        Iară sora ei mezină,
                        Dochia, l-au îndrăgit
                        Şi la rându-i a vrăjit
                        Să atragă-a lui lumină
                        Lângă sânul ei zbârcit.
 
                        Şi sub cortul ei de gheaţă
                        Unde tremură mereu
                        Ţine-acum odorul său,
                        Dulcele izvor de viaţă,
                        Zâmbetul lui Dumnezeu.
 
                        Îl sărută, îl dezmiardă
                        Ziua, noaptea, neîncetat,
                        Ca pe-un mire descântat,
                        Şi se teme să nu-l piardă
                        De la ochiu-i degerat.
 
                        Bietul soare-n fărmecare
                        Perde lustru-i aurit
                        Sub răsuflul ei cumplit.
                        El pe lume nu mai are
                        Nici apus, nici răsărit.
 
                        Iar în lipsa lui, pământul
                        Zace-n triste amorţiri,
                        Bântuit de vijelii,
                        Căci ferească Domnul sfântul
                        De-ale Babelor iubiri!
 
                        La răsuflul lor deodată
                        Tot ce-i verde, înflorit,
                        Cade, moare vestejit.
                        Turba lor e neîmpăcată,
                        Dorul lor neîmblânzit.
 
                        Ele ştiu să-ncurce firul
                        Feţi-frumoşilor, pe plac.
                        Ştiu să schimbe pentru leac
                        Chiar în brustur trandafirul
                        Şi stigleţu-n liliac…
 
                        II
 
                        Iată, mări, însă iată
                        Că-ntr-o zi, spre răsărit,
                        Mândrul soare au zărit
                        O frumoasă, vie fată
                        Pe un plai reînverzit.
 
                        Era dulcea Primăvară,
                        Rumeoară ca un frag,
                        Scump odor şi lumii drag,
                        Care-acum ieşise-afară
                        Dinlăuntrul unui fag.
 
                        Brânduşiţă zâmbitoare
                        Şi cu mersul legănat
                        Pe sub ceriu-nseninat,
                        Ea părea aşteptătoare
                        De un mire mult visat,
 
                        Căci pe inima-i fecioară
                        Purta-n sânu-i mii de flori,
                        Şi adăsta-n fierbinţi fiori
                        Să închine-a ei comoară
                        Împăratului din zori.
 
                        Cum o vede, se aprinde
                        Soarele reîntinerit.
                        Zboară-n ceriul părăsit
                        Şi cu razele-i cuprinde
                        Tânărul odor iubit.
 
                        Pe loc, omul reînviază,
                        Apa curge şopotind,
                        Cuibul râde, ciripind,
                        Lumea se dezmormântează
                        Şi renaşte înflorind.
 
                        Iară Baba prin răstoace
                        Ca o ciumă alergând,
                        Văietându-se, plângând,
                        Scutură-ale ei cojoace
                        Când în ploaie, când ningând.
 
                        În bordei, în casă, în şatră
                        Ea pătrunde şuierând,
                        Inimile-nfiorând.
                        Spulberă cenuşa-n vatră,
                        Apoi iese-n câmp urlând.
 
                        III
 
                        Ea furtunile stârneşte,
                        Întinzând pe câmpul gol
                        Al troienilor nămol.
                        Prin văzduh o cârâieşte
                        De corbi negri negrul stol.
 
                        Ea din fugă se anină
                        De sărmanii călători
                        Îngheţaţi, rătăcitori.
                        Smulge tufe din tulpină
                        Şi le-azvârle până-n nori.
 
                        Ea pe vite le chirceşte
                        Şi grăuntele de an
                        Încolţit îl seacă-n lan,
                        Şi cocorii rătăceşte
                        Pe cerescul ocean.
 
                        Nouă nopţi şi nouă zile
                        Din suspin ea naşte vânt
                        Şi blesteme din cuvânt,
                        Vrând pe orişice copile
                        Să le-ascundă sub pământ.
 
                        Lumea tremură şi zice:
                        „Babă, streche de dor!
                        Duce-te-ai într-un picior
                        Valvârtej de pe aice
                        Până-n iadul arzător!
 
                        Duce-te-ai în cale oarbă
                        Alungată de-un cocoş,
                        Până-n fund la Mărul-Roş,
                        Şi pământul să te soarbă
                        Fără giulgiu, fără coş!”
 
                        Baba cată sus, la soare,
                        Ea îl vede zâmbitor
                        Lângă scumpul ei odor.
                        Ţipă, cade-n loc şi moare
                        Până la anul viitor!
 
                        Veselie, reînviere!
                        Mugurii se dezvelesc.
                        Gândăceii se ivesc.
                        Roiurile-adună miere,
                        Inimile se pândesc!
 
