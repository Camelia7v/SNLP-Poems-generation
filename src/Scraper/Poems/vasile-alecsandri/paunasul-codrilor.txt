                        Pe cel deal, pe cel colnic
                        Trece-o pruncă ş-un voinic,
                        Puiculiţă bălăioară
                        Cu cosiţa gălbioară,
                        Voinicel tras prin inel,
                        Mult e mândru tinerel!
                        Şi-i tot zice voinicul:
                        „Cântă-ţi, mândro, cântecul
                        Că mi-e drag ca sufletul.”
                        „Eu, bădiţă, l-oi cânta,
                        Dar codrii s-or răsuna
                        Şi pe noi ne-a-ntâmpina
                        Păunaşul codrilor,
                        Voinicul voinicilor!”
                        „Aurică drăgulică!
                        Nici ai grijă, nici ai frică.
                        Să n-ai grijă pentru tine
                        Cât îi fi tu lângă mine.
                        Să n-ai frică pentru mine
                        Cât oi fi eu lângă tine!”
                        Puse prunca a cânta,
                        Codrii puseră-a suna.
                        lată că-i întâmpina
                        Păunaşul codrilor,
                        Voinicul voinicilor.
                        „Cale bună, românaş!”
                        „Mulţumim, măi Păunaş.”
                        „Măi băiete, băieţele,
                        Măi voinice, voinicele,
                        Dă-ne nouă pe mândra
                        Ca să scapi cu viaţa ta.”
                        „Ba, eu mândra nu ţi-oi da
                        Până ce capul sus mi-a sta,
                        Că eu când o am luat
                        În cosiţe i-am jurat
                        Să n-o las de lângă mine
                        Şi s-o apăr de oricine.”
 
                        II
 
                        Ei de brâie s-apucau
                        Şi la luptă se luau.
                        Când în loc mi se-nvârteau,
                        Când în sus se opinteau.
                        Nici unul nu dovedea.
                        Jos nici unul nu cădea.
                        Iar băiatul cam slăbea,
                        Brâul i se descingea,
                        Şi Păunul mi-l strângea
                        Trupuşorul îi frângea.
                        „Mândro, mândruliţa mea!
                        Vin’ de-mi strânge brâul meu!
                        Apăra-te-ar Dumnezeu!
 
                        Că-mi slăbesc puterile,
                        Mi se duc averile.”
                        „Ba, nu, nu, bădiţă frate,
                        Că vei lupta pe dreptate,
                        Şi oricare-a birui,
                        Eu cu dânsul m-oi iubi…”
                        Voiniceii se izbeau,
                        Şi mai tare s-opinteau,
                        Şi mai tare se-nvârteau,
                        Şi mai tare se trânteau.
                        Din doi unul dovedea,
                        Din doi unul jos cădea;
                        Cine că mi-ş dovedea,
                        Şi cu mândra purcedea?
                        Păunaşul codrilor,
                        Voinicul voinicilor!
                        Cine-n luptă jos cădea
                        Şi-n urmă-le rămânea?
                        Voinicel tras prin inel,
                        Moare-n codru singurel!
 
