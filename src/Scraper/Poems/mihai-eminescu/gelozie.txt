                        Când te-am văzut, femeie, ştii ce mi-am zis în sine-mi?
                        N-ai să pătrunzi vreodată înăuntrul astei inimi.
                        Voi pune uşii mele zăvoare grele, lacăt,
                        Să nu pătrundă-n casă-mi zâmbirea ta din treacăt.
 
                        Şi cum? dar înţelegi tu cum? Cu-acea gelozie,
                        Ce gândurile-ţi arde şi inima-ţi sfâşie.
                        Căci mă-ntrebam, se poate c-atât de-mpodobită
                        Cu inima şi mintea, să nu fie iubită?
                        Căci prea, prea e frumoasă… Dorinţa-i guralivă,
                        Ademenirea-i blândă, putut-a sta-împotrivă
                        Atâtor vorbe calde şoptite cu durere,
                        Ce aerul îl împle c-un val de mângâiere?
                        Putut-a împotriva atâtora să steie
                        Când e aşa de dulce şi nu-i decât femeie?
                        Ştiind că o săgeată din arcul cel cu gene
                        E chiar durerea însăşi a vieţii pământene,
                        Venin ştiind că este sărutul zânei Vineri,
                        Venin mi-era suflarea şi ochii tăi cei tineri
                        Şi nu voiam ca dânşii cu dulce vicleşug
                        S-aprindă al meu suflet pe-al patimilor rug;
                        Şi zborul cugetării-mi, mândria din cântare-mi,
                        Eu nu voiam c-un zâmbet al tău să mi le sfaremi…
                        Priveai la mine straniu şi te mirai că tac…
                        Tu nici visai că-n gându-mi eu fălcile-ţi dezbrac
                        De cărnurile albe şi gingaşe şi sterpe,
                        Că idolului mândru scot ochii blânzi de şarpe,
                        Tu nici visai că-n gându-mi eu faţa ta o tai,
                        Că ce rămase-atuncea înaintea minţii-mi, vai!
                        Era doar începutul frumos al unui leş…
                        Ba mai treceai cu mâna prin perii tăi cei deşi,
                        Şi nici visai că gându-mi te face de ocară
                        Pentru că porţi pe oase un obrăzar de ceară
                        Şi că priviri grozave, ca mâni fără de trup,
                        Se întindeau asupră-ţi, cu ele să te rup,
                        Şi pe cât de frumoasă şi gingaşă la port
                        Eu te priveam atuncea c-un rece ochi de mort.
 
                        Dar m-ai învins… Pătruns-ai a inimii cămări
                        Ş-acum luceşti ca steaua fatală peste mări
                        Pe gândurile mele… şi treci aşa frumoasă
                        Ca marmura de albă, cu gene lăcrămoase,
                        Şi cum pluteşti n-atinge piciorul de pământ…
                        Atârni precum atârnă nădejdile… de vânt.
 
                        Mă mişc ca oceanul cu suferinţe adânci,
                        Ce braţele-i de valuri le-atârnă trist de stânci.
                        Se nalţă şi recade şi murmură întruna
                        Când lunecă pe negre păduri de paltin luna:
                        Pătruns el e de jalea luminii celei reci…
                        În veci de el departe şi el iubind-o în veci.
                        De s-ar lăsa pe sânu-i, din cer vreodinioară,
                        El ar simţi că înăuntru-i cu ceru-ntreg coboară
                        Şi-ar cadenţa durerea-i pe-al veacurilor mers
                        C-un univers deasupră-i şi-n el cu-n univers.
 
                        Astfel domneşti pe visu-mi şi pe singurătate-mi
                        Şi mişti în al meu suflet un ocean de patimi.
                        Iar braţele-mi s-aruncă ca valurile mării
                        – Ah, în deşert nici nu pot ca să te dau uitării –
                        S-aruncă înspre cerul cel luminos, recad
                        Şi mistuit de chinuri ca Tantalus în iad.
                        Dar în zadar! căci astfel a fost voinţa sorţii
                        Ca tu să-mi dai durerea şi voluptatea morţii
                        Şi să-mi răsari din marea de suferinţe, înaltă
                        Ca marmura eternă ieşită de sub daltă.
