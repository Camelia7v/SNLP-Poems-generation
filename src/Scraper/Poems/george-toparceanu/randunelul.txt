                        Un vânt şi-o ploaie necăjită
                        S-au repezit ca din senin
                        Şi răpăie prelung pe frunze
                        Şi-mi culcă florile de crin.
 
                        Grădina toată-i răscolită…
                        Ce tristă e grădina mea!
                        Pe-o creangă tremură de frică
                        Un pui plăpând de rândunică.
 
                        E singur, în bătaia ploaiei,
                        Şi-n ciripitu-i rugător
                        Îmi spune să-i deschid fereastra:
                        Şi eu deschid, el intră-n zbor.
 
                        Şi iată-mi-l rotind prin casă
                        Şi parcă nu mai e pustiu
                        În casa mea înveselită
                        De ciripitul lui zglobiu.
 
                        Dar iată… soarele s-arată…
                        Pe frunze picurii sclipesc
                        Şi rândunelele, pe-afară,
                        În zboruri vesele vorbesc.
 
                        La glasul lor, grăbit, mă lasă,
                        Plăpândul pui de rândunea…
                        Mai vino, ploaie, înc-o dată
                        Să-l văd din nou în casa mea.
