                        Departe, frate, departe,
                        Departe şi nici prea foarte,
                        Sus, pe şesul Nistrului,
                        Pe pământul turcului;
                        Colo-n zarea celor culmi,
                        La groapa cu cinci ulmi,
                        Ce răsar dintr-o tulpină
                        Ca cinci fraţi de la o mumă,
                        Şedea Toma Alimoş,
                        Boier din Ţara de Jos;
                        Şedea Toma cel vestit
                        Lângă murgu-i priponit
                        Cu ţăruşul de argint
                        Bătut negru în pământ;
                        Şi pe iarbă cum şedea,
                        Mândră masă-şi întindea
                        Şi tot bea şi veselea
                        Şi din gură-aşa zicea:
                        – Închinare-aş şi n-am cui!
                        Închinare-aş murgului,
                        Dar mi-e murgul cam nebun
                        Şi de fugă numai bun;
                        Închinare-aş armelor,
                        Armelor, surorilor,
                        Dar şi ele-s lemne seci,
                        Lemne seci, oţele reci!
                        Închina-voi ulmilor,
                        Urieşii culmilor,
                        Că sunt gata să-mi răspunză
                        Cu freamăt voios de frunză,
                        Şi-n văzduh s-or clătina
                        Şi mie s-or închina!
                        Iată, mări, cum grăia,
                        Că-n departe auzea
                        Un nechez ce nechezea
                        Şi se tot apropia.
                        Toma-ncet mi se scula,
                        Peste câmpuri se uita
                        Şi zărea un hoţoman
                        Pe-un cal negru dobrogean,
                        Pe-un cal sprinten voinicesc…
                        Plătea cât un cal domnesc.
                        Hoţomanul nalt, pletos
                        Cum e un stejar frunzos,
                        Era Manea cel spătos,
                        Cu cojoc mare, miţos,
                        Cu cojoc întors pe dos,
                        Şi cu ghioaga nestrungită
                        Numai din topor cioplită.
                        El la Toma-ncet venea
                        Şi din gură-aşa-i grăia:
                        – Alei! Toma Alimoş,
                        Boier din Ţara de Jos,
                        Ce ne calci moşiile
                        Şi ne strici fâneţele?
                        Boier Toma Alimoş
                        Îi da plosca cu vin roş:
                        – Să trăieşti, Mane fărtate!
                        Dă-ţi mânia după spate,
                        Ca să bem în giumătate.
                        Mane cu stânga lua,
                        Cu dreapta se înarma,
                        Paloşul din sân scotea,
                        Ş-aşa bine-l învârtea
                        Ş-aşa bine mi-l chitea,
                        Că pe Toma mi-l tăia
                        Pe la furca pieptului,
                        La încinsul brâului,
                        Deasupra buricului,
                        Unde-i greu voinicului.
                        Toma crunt se oţerea…
                        Mane-n scări se-nţepenea,
                        Dos la fugă şi punea.
                        – Alelei! fecior de lele!
                        Căci răpişi zilele mele!
                        De te-aş prinde-n mâna mea,
                        Zile tu n-ai mai avea!
                        Şi cum sta de cuvânta,
                        Maţele şi le-aduna,
                        În coşuri şi le băga,
                        Pe deasupra se-ncingea
                        Şi la murgu-i se ducea
                        Şi cu murgu aşa grăia:
                        – Alelei! murguleţ mic,
                        Alei! dragul meu voinic!
                        De-ai putea la bătrâneţe
                        Cum puteai la tinereţe!
                        Murgul ochii-şi aprindea,
                        Necheza şi răspundea:
                        – Iată coama, sai pe mine
                        Şi de-acum te ţine bine,
                        Să-ţi arăt la bătrâneţe
                        Ce-am plătit la tinereţe!
                        Toma iute-ncăleca,
                        După Mane se lua
                        Şi mereu, mereu striga:
                        – Alelei! murguleţ mic,
                        Alei! murgul meu voinic,
                        Aşterne-te drumului
                        Ca şi iarba câmpului
                        La suflarea vântului!
                        Murgul mic se aşternea,
                        Mane-n lături se zărea,
                        Toma turba şi răcnea:
                        – Tăiatu-m-ai tâlhăreşte,
                        Fugitu-mi-ai mişeleşte.
                        De te-as prinde-n mâna mea,
                        Zile tu n-ai mai avea!
                        Stăi pe loc să ne-ntâlnim,
                        Două vorbe să grăim,
                        Două vorbe oţelite
                        Cu paloşele grăite!
                        Mane-n lături tot fugea,
                        Iară Toma-l agiungea
                        Ş-aşa bine mi-l chitea,
                        Că din fugă mi-l tăia
                        Giumătate-a trupului
                        Cu trei coaste-a negrului!
                        Mane-n două jos cădea,
                        Toma murgului zicea:
                        – Alelei! murguleţ mic,
                        Alei! dragul meu voinic!
                        Ochii-mi se painginesc,
                        Norii sus se învârtesc.
                        Te grăbeşte, aleargă, fugi
                        Şi ca gândul să mă duci
                        Colo-n zarea celor culmi,
                        La gropana cu cinci ulmi,
                        Că eu, murgule-oi muri,
                        Pe tine n-oi mai sări!
                        Iar când sufletul mi-oi da,
                        Când nu te-oi mai dezmierda,
                        Din copită să-ţi faci sapă,
                        Lângă ulmi să-mi faci o groapă,
                        Şi cu dinţii să m-apuci,
                        În tainiţă să m-arunci,
                        Ulmii că s-or clătina,
                        Frunza că s-a scutura,
                        Trupul că mi-a astupa.
