                        De ştii tu, băiete, să bei şi să taci,
                        Haide vino cu mine!
                        Ia cupa cea largă şi-ai grijă ce faci
                        Ascunde-o bine,
                        Căci mufti ne-o vede şi mufti ne-o ia.
                        Şi mufti Ia urmă se pune şi-o bea –
                        Şi dăm de ruşine!
 
                        În strada cea strâmtă e cârciumă-n fund;
                        Ghiaurii beau bine;
                        Când merg eu pe-acolo, ghiaurii s-ascund,
                        Cu spaimă, de mine.
                        Eu beau câte-o cană, beau două, ba trei;
                        Eu singur beau zece, de vorbă cu ei,
                        Şi-i fac de ruşine.
 
                        Îmi zise ghiaurul: – „Bătrâne poet,
                        Ia spune-mi, e bine?
                        Eu ştiu că e vinul oprit de profet!”
                        – „Oprit e, creştine!
                        Dar nu e mirare, că eu îl iubesc,
                        Mirare-i că unii de-ai voştri-l hulesc,
                        Şi aceasta-i ruşine!”
 
                        Ghiaurii au haine lipite pe ei;
                        De dânşii e bine:
                        Bei vinul, şi mufti nu-ntreabă „ce bei?”
                        Dar alta-i la mine!
                        Ulciorul plin, unde sa-l pot eu dosi?
                        Dar haina-mi e largă – mai largă de-ar fi,
                        Că scap de ruşine!
 
                        De ştii tu, băiete, să bei şi să taci
                        Haide vino cu mine;
                        Al meu să rămână, de-i rău ce tu faci,
                        Şi-al tău, de-i un bine!
                        Ah, tulbure-i, Doamne, impulsul sorbet
                        Şi limpede-i vinul oprit de profet –
                        Allah! Mi-e ruşine.
