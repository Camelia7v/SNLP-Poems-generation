                        Cereţi cânturi de iubire:
                        Niciodată n-am iubit –
                        Vesel cânt de fericire?
                        Fost-am eu doar fericit?
 
                        Nu, de când eu sunt în lume
                        Nimeni, nimeni pe pământ
                        N-a zâmbit l-a mele glume,
                        N- ascultat al meu cuvânt.
 
                        Nu, de când eu sunt pe lume,
                        Fericirea n-am băut;
                        De râdeam cu veselie,
                        Eu în veci m-am prefăcut.
 
                        Am întors apoi cojocul
                        Când iubirii mi s-ofereau;
                        Le-am fugit – şi râsul, jocul,
                        Cu mândrie le-am respins.
 
                        Plin de nevinovăţie
                        În aceia tineri ani,
                        Eu primeam cu bucurie
                        Tot ce s-ar fi oferit.
 
                        Astăzi ea mă înconjoară,
                        Astăzi eu blestem şi fug.
                        A mea inimă fecioară
                        N-a primit. – Azi nu voi jug.
 
                        Ah, odată orice femeie
                        Mie-un înger se părea,
                        Pe orişicare-aş fi iubit-o,
                        Ce prima iubirea mea.
 
                        Dar vai! cine-o să se uite
                        La copilul cel ciudat
                        Cu-a lui plete lungi zburlite
                        Şi cu ochiul turburat?
 
                        Aveam spirit – dar prea fine
                        Păreau glumele-mi la proşti.
                        Cei bătrâni credeau că anii
                        Le da drept să nu m-asculte.
 
                        Astăzi, voi, femei, iubire
                        Mi-oferiţi – azi n-o voi eu.
                        Azi bătrâni cer aprobarea-mi,
                        Vor s-asculte sfatul meu.
 
                        Dară astăzi cu mândrie
                        Eu nu voi să le răspund.
                        Ah! vor şti ei vreodată
                        Câte lacrimi eu am plâns?
