                        Să fie seara-n asfinţit
                        Şi noaptea o să înceapă;
                        Răsară luna liniştit
                        Şi tremurând din apă;
 
                        Şi să împrăştie scântei
                        Cărărilor din crânguri,
                        În ploaia florilor de tei
                        Să stăm în umbră singuri.
 
                        Şi capul meu de griji plin
                        De braţul tău se culce
                        Sub raza ochiului senin
                        Şi negrăit de dulce,
 
                        Ca iar cuminte să mă fac,
                        Căci tu îmi prinzi tot gândul,
                        Ca cerul ce priveşte-n lac
                        Adâncu-i cuprinzându-l.
 
                        Cu farmecul luminii reci
                        Simţirile străbate-mi:
                        Revarsă linişte de veci
                        Pe noaptea mea de patimi
 
                        Şi de asupra mea rămâi
                        Durerile de-mi curmă
                        Şi fii iubirea mea dintâi
                        Şi visul meu din urmă.
