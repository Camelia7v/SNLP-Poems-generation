                        Ninge, ninge peste sat.
                        Fulgii cad încet, încet.
                        Albi sunt picii de pe stradă
                        Parcă-s oameni de omăt.
 
                        Aeru-i a sărbătoare,
                        Porţile sunt larg deschise.
                        Peste tot miros de pâine,
                        Peste tot lumini aprinse.
 
                        Câinii tac în noaptea asta.
                        Gospodarii, stând în prag,
                        Întâlnesc colindătorii
                        Şi le zic aşa cu drag:
 
                        – Picilor, daţi traista-ncoace,
                        Să vă pună moşu-n ea,
                        Un colac mare cât roata,
                        Na, măi ţică, şi-o para.
 
                        V-aş ruga ca şi la anul
                        Să mai treceţi pe aici,
                        Doar aşa veţi ţine minte
                        Că aţi fost odată mici…
 
                        Anul vechi de-acu se duce,
                        Anul Nou, iată-l pe drum,
                        De mânuţă îl aduce
                        Bunul nostru Moş Crăciun!
