                        În ceasul trist de noapte, când apriga furtună
                        Pe marea tulburată, săltând din val în val,
                        Se-nalţă, se lăţeşte şi vâjâie şi tună,
                        Zdrobindu-se de mal,
 
                        Atunci când spaima crudă fiori suflă prin lume,
                        Când tunetul se poartă vuind din loc în loc,
                        Când marea frământată s-acopere de spume
                        Şi norii ca talazuri arunc spume de foc,
 
                        Îmi place a sta singur pe-o stâncă dărâmată,
                        S-aud pe valuri vântul cu groază şuierând,
                        Să văd pe-ntinsul negru furtuna întărtată
                        Şi cerul fulgerând.
 
                        Căci inima mea astfel de jale e muncită
                        Şi plânge cu durere la tine când gândesc,
                        O! maică, înger dulce! o! maica mea iubită!
                        Tu, ce-ai zburat din braţe-mi în leagănul ceresc!
 
                        Pierdut în întuneric sub cerul fără stele,
                        Lipsit de-a ta fiinţă ce zace în mormânt,
                        Eu văd în nori, în valuri, icoana vieţii mele
                        Şi gem cu-a nopţii vânt!
 
                        Ah! mult amar e ceasul când dorul ce jeleşte,
                        Cătând în vremi trecute un suvenir slăvit,
                        Se-mpiedică în zboru-i şi cade, se loveşte
                        De piatra mormântală a celor ce-am iubit!
 
                        Cu-a sale pânze umflate o mică luntrişoară
                        Pe luciul viu a mării de vânt se îngână,
                        Şi sub un cer albastru, ca lebăda uşoară,
                        Azi lin se legăna.
 
                        Dar vântul crunt, deodată, suflând cu vijelie,
                        Schimbă a mării faţă în munţi îngrozitori;
                        Ş-acum sărmana luntre pe-ntinderea pustie
                        Zdrobită, se zăreşte la fulgeri trecători!
 
