                        Când crivăţul cu iarna din nord vine în spate
                        Şi mătură cu-aripa-i câmpii întinse late,
                        Când lanuri de-argint luciu pe ţară se aştern,
                        Vânturi scutur aripi, zăpadă norii cern…
 
                        Îmi place atuncea-n scaun să stau în drept de vatră,
                        S-aud cânii sub garduri că scheaună şi latră,
                        Jăraticul să-l potol, să-l sfarm cu lunge cleşti,
                        Să cuget basme mândre, poetice poveşti.
 
                        Pe jos să şadă fete pe ţolul aşternut,
                        Să scarmene cu mâna lâna, cu gura glume,
                        Iar eu s-ascult pe gânduri şi să mă uit de lume,
                        Cu mintea s-umblu drumul poveştilor ce-aud.
 
                        Orologiul să sune – un greier amorţit –
                        Şi cald să treacă focul prin vinele-mi distinse,
                        Să văd roze de aur şi sărutări aprinse
                        În vreascuri, ce-n foc puse trăsnesc des risipit,
                        Ca vorba unei babe măruntă, ţănduroasă.
                        Atuncea focu-mi spune povestea-a mai frumoasă.
                        Din el o aud astfel cum voi să o aud
                        Ş-amestec celelalte cu glasu-i pâlpâit.
                        Şi mândru-acest amestec gândirea-mi o descoasă,
                        O-nşiră apoi iarăşi cum dânsa a voit.
 
                        Astfel gândirea-nşiră o mie de mărgele –
                        Un şir întins şi luciu dar fără de sfârşit;
                        Somnul m-apucă-n braţe prin gândurile mele
                        Şi-n somn mă mai urmează a lor blând glas uimit.
                        Prin şirul lor ce sună, orologiul cu jele
                        L-aud sunând ca greier bătrân şi răguşit;
                        În urmă tace chiar şi a mamei rugăciune –
                        La gânduri sclipitoare un capăt ea le pune.
 
                        Ajung la ea şi noaptea umbririle-i şi-ntinse,
                        Pe fruntea ei cea dulce culeg blânde visări,
                        Amorul lin îşi moaie aripile lui stinse,
                        Pe ochii ei eu caut profunde sărutări –
                        Ea-nchide surâzândă lungi genele ei plânse
                        Şi glasul ei e cântec în line tremurări,
                        Pe sâni rotunzi, albi, netezi, ea fruntea mea aşează –
                        Adorm şi ea la capu-mi surâde şi veghează.
