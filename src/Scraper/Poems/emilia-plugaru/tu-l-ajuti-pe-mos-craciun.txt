Credeţi că-i uşor, copii,
Să te pomeneşti moşneag?
Să trăieşti sute de ani
Sprijinit într-un toiag?
 
Să aburci în spate sacul
Plin cu daruri pentru pici
Şi mereu să fii prezent,
Şi pe-acolo, şi pe-aici?
 
Să împarţi la toţi cadouri,
Caramele, jucării,
Moş Crăciun, de-o veşnicie,
Credeţi că-i uşor să fii?
 
Nu-i uşor deloc, vă zic…
Moşul are mulţi nepoţi,
Uneori nu reuşeşte
Ca să vină pe la toţi.
 
Nu fiţi trişti, năsucul sus!
Nu vă supăraţi pe el,
Ce să-i faci, mai uită bietul,
E deja prea… bătrânel.
 
Dacă astăzi pe la tine
A trecut, cadou ţi-a dat,
Iar vecinului să-i dea
Darul său a cam uitat,
 
Du-te fuga la vecin,
Dăruieşte-i tu cadou,
Să se bucure micuţul.
În curând e Anul Nou!
 
Şi atât e de frumos
Să fii darnic, să fii bun,
Şi în felul ăsta, frate,
Îl ajuţi pe… Moş Crăciun.
