                        Privesc oraşul furnicar –
                        Cu oameni mulţi şi muri bizari,
                        Pe străzi largi cu multe bolţi,
                        Cu câte-un chip l-a străzii colţ.
                        Şi trec foind, râzând, vorbind,
                        Mulţime de-oameni paşi grăbind
                        Dar numai p-ici şi pe colea
                        Merge unul de-a-nletelea,
                        Cu ochii-n cer, pe şuierate,
                        Ţiindu-şi mâinile la spate.
                        S-aude clopot răsunând,
                        Cu prapuri, cruci, icoane, viind,
                        Preoţii lin şi în veştminte
                        Cântând a cărţilor cuvinte.
                        În urmă vin ca-ntr-un prohod;
                        Tineri, femei, copii, norod;
                        Dar nu-i prohod – sfinţire de-apă,
                        Pe uliţe lumea să nu-ncapă;
                        Se scurg încet – tarra bumbum –
                        Ostaşii vin în marş acum,
                        Naintea lor tambur-major,
                        Voinic el calcă din picior
                        Şi tobe tare-n tact ei bat
                        Şi paşii sună apăsat;
                        Lucesc şi armele în şir,
                        Frumos stindarde se deşir;
                        Ei trec mereu – tarra bumbum –
                        Şi dup-un colţ dispar acum…
                        O fată trece c-un profil
                        Rotund şi dulce de copil,
                        Un câne fuge speriat,
                        Şuier-un lotru de băiet,
                        Într-o răspântie uzată
                        Şi-ntinde-un orb mâna uscată,
                        Hamalul trece încărcat,
                        Şi orologiile bat –
                        Dar nimeni mai nu le ascultă
                        De vorbă multă, lume multă.
