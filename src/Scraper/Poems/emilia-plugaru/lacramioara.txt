                        Vântul trece lin, uşor
                        Printre arbori şi deodată
                        C-un parfum îmbătător
                        S-a umplut pădurea toată.
 
                        Florile din jur se-ntreabă:
                        – Poate vine-n ospeţie
                        Vreo zeiţă de la îngeri?
                        Să ne-mbete, cine ştie?
                        – Nu, răspunde-nfumurată,
                        Îndreptând capul spre soare,
                        Floarea care printre flori,
                        Este-n codru cea mai mare.
 
                        Nu e alta-aici ca mine,
                        O zeiţă sunt doar eu!
                        – Ah, îi zice atunci pădurea,
                        Ai miros urât şi greu.
 
                        Eşti tu mare, eşti ghimpoasă,
                        Dar zeiţă-i altă floare,
                        Uite-o colo subţirică,
                        Gingaşă, fermecătoare.
 
                        Stă cuminte, stă în umbră,
                        Aplecată spre pământ,
                        Lacrimi albe, mici, rotunde,
                        Clopoţei de-argint în vânt…
 
                        Ea e floarea, ea-i zeiţa,
                        A-nflorit întâia oară.
                        Ne-a adus parfum ceresc
                        Şi-i vom zice… Lăcrămioară.
