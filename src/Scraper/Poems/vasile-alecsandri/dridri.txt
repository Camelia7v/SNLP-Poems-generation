                        Era graţioasa,
                        Tânăra, frumoasa,
                        Vie pariziană cu mii de-ncântări.
                        Mica ei guriţă,
                        Ca o garofiţă,
                        Purta o comoară de dulci sărutări.
 
                        Dulcea veselie
                        Ce inima-nvie
                        Ca un soare veşnic lucea-n ochii săi.
                        Ea insufla iubire,
                        Plăcere, uimire,
                        Căci eră artistă în sufletul ei.
 
                        Prin orice mişcare.
                        Prin a sa cântare,
                        Prin a sa fiinţă, vesela Dridri
                        Semăna o floare
                        Cu mici aripioare
                        Ce zbura prin aer ca un colibri.
 
                        Cine n-a zărit-o
                        Şi n-a urmărit-o
                        Trecând în primblare câmpii Elizei?
                        Cine-a urmărit-o
                        Şi iar a zărit-o
                        Fără să dorească a fi dragul ei?
 
                        Parisul e mare!
                        Şi-n sânul lui are
                        Multe frumuşele, dalbe cât ai vrea;
                        Dar aşa dălbică,
                        Aşa frumuşică
                        N-a avut Parisul, nici n-a mai avea!
 
                        Multe ştiu să cânte
                        Şi voios să-ncânte
                        Noaptea în banchete pe iubiţii lor,
                        Dar ca dânsa cine
                        Ştia să închine
                        Cupa veseliei dulcelui amor?
 
                        Ca un dalb de lună,
                        Ca o veste bună
                        Ea veni pe lume într-un carnaval.
                        Şi râzând de moarte,
                        De relele soarte,
                        Ea cânta tot astfel pe al lumii val:
 
                        „Viaţa-i trecătoare,
                        Dragostea-i un soare,
                        Care luminează calea scurtei vieţi.
                        Mergeţi dar ca mine,
                        Cu fruntea-n lumini,
                        Voi ce treceţi plaiul dulcii tinereţi.
 
                        Cerul mult ferice
                        Ne-a trimis aice
                        Ca-mpreună vesel să călătorim,
                        Şi ne-a dat simţire,
                        Dor de fericire,
                        Inimă fierbinte ca să ne iubim.
 
                        Inima-mi e plină
                        De-amor, de lumină,
                        Şi vrea să iubească până ce-oi muri.
                        Sufletul meu râde,
                        Raiul se deschide,
                        Se deschide-n glasul veselei Dridri.”
 
                        Astfel de cântare
                        Cânta-n nepăsare
                        Draga copiliţă cu glas aurit.
                        Ea credea-n iubire
                        Şi în nălucire
                        Ca in cereşti daruri fără de sfârşit.
 
                        Nu ştia că-n lume
                        Cel mai dulce nume,
                        Cea mai scumpă floare, cel mai gingaş dor
                        Moartea le atinge
                        Şi curând le stinge
                        Cum se stinge-un fulger viu si trecător!
 
                        Sub o cruce tristă
                        Vesela artistă
                        Odihneşte-acuma singură-n mormânt.
                        Singură, tăcută.
                        Acum e pierdută
                        Într-un colţ de lume, sub negrul pământ!
 
                        Dalbe tinereţe,
                        Gingaşe frumseţe.
                        Cine putea crede că voi veţi peri!
                        Deşi n-o mai vede,
                        Nimeni nu crede
                        C-a putut să moară vesela Dridri!
 
