                        Bunicuţa-i supărată,
                        Că de-un ceas întreg tot cată:
                        Cată-ncolo, cată-ncoace,
                        Ochelarii nu-s şi pace!
 
                        I-a cătat pe sub saltele,
                        Şi-n papuci, şi-n ciuboţele,
                        Pe sub perne, pe sub oale,
                        Pân’ n-a mai putut de şale!
 
                        A mai stat, a mai oftat,
                        Iar s-a pus pe căutat!
                        Stă şi-aprinde-o lumânare:
                        Unde să-i mai cate, oare?
                        Nu-s în raft, nu-s în cutie,
                        Poate-or fi-n bucătărie…
 
                        Răscoleşte pe subt scară
                        Şi pe poliţă-n cămară,
                        În cuptor, pe soba sus,
                        Ochelarii nu-s şi nu-s!
                        Să nu fie cu bănat,
                        Cine, oare, i-a furat?
 
                        Când să-i cate şi prin tindă,
                        Dă cu ochii de oglindă,
                        Şi ce vede, ce nu vede,
                        Parcă nici nu-i vine a crede:
                        Ochelarii, poznă mare!
                        Îi stăteau pe nas călare…
 
                        Îi cătase-n cui, sub pat,
                        Dar pe nas nu i-a cătat.
                        Şi de nu-i vedea-n oglindă,
                        I-ar căta şi-acum prin tindă!
