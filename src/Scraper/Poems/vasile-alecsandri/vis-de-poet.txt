                        Ea era frumoasă, dulce, încântătoare,
                        Ca o floare vie, căzută din soare;
 
                        Lumea-namorată şi de doruri plină
                        O slăvea în taină ca pe o regină,
 
                        Şi pe când nici visul nu-ndrăznea, nici dorul
                        Până lângă dânsa să-şi înalţe zborul,
 
                        Gingaş, cu iubire, un poet ferice
                        Prin a lui cântare îndrăznea a-i zice:
 
                        Când privesc la tine, scumpa mea iubită,
                        Ca o liră dulce inima-mi trezită
 
                        Cântă şi serbează bunurile vieţii,
                        Farmecul iubirii şi al tinereţii.
 
                        Când privesc la tine, draga mea frumoasă,
                        Raiul îmi deschide poarta-i radioasă,
 
                        Şi zăresc printr-însa plaiul nemuririi,
                        Unde ne aşteaptă îngerul iubirii.
 
                        Atunci omenirea, viaţa de amaruri
                        Se îmbracă-n ochii-mi cu plăcute daruri;
 
                        Patria-mi ascunde chinurile-i grele,
                        De zâmbeşte vesel fericirii mele,
 
                        Şi tot ce încântă, tot ce dă uimire,
                        Tot ce-nalţă omul la dumnezeire,
 
                        Dragostea, virtutea, dulcea poezie,
                        Îmi şoptesc de tine şi mă-nchină ţie!
 
                        Iar când, mult ferice, îmi aduc aminte
                        Că între-a noastre inimi sunt legături sfinte,
 
                        Că tu, înger dulce, tu, minune vie,
                        Ai venit din ceruri ca să te dai mie!
 
                        C-al tău sân fierbinte bate pentru mine,
                        C-a ta frumuseţe este al meu bine…
 
                        O! atunci, iubită, sufletu-mi s-aprinde,
                        Nobilă mândrie vine de-l cuprinde,
 
                        Şi simt că el numai e menit pe lume
                        De a fi altarul scumpului tău nume!
 
                        Astfel la picioare-i poetul cânta,
                        Iar ea, vărsând lacrimi, blând îl asculta,
 
                        Şi-n a sa uimire gingaşă, adâncă,
                        Îl ruga, zâmbindu-i, să mai cânte încă:
 
                        Spune-mi ce minune, care scump odor
                        Ar putea în lume să-ţi insufle dor?
 
                        Care vis de aur s-a oprit din cale
                        Ca să fie visul tinereţii tale?
 
                        Vrei pe-aripa dalbă unui sprinten nor
                        Cerul şi pământul să-i alergi uşor?
 
                        Vrei s-anin pe frunte-ţi mărgăritărele,
                        Salbe înşirate pe raze de stele?
 
                        Vrei tu la picioare-ţi lumea s-o închin?
                        Vrei să fii regina cerului senin?
 
                        Spune-mi, ce minune doreşti ca să nască
                        Pentru-a ta plăcere dragostea-mi cerească?
 
                        Dragul meu poete! nu doresc odoare,
                        Din a ta cunună vreau numai o floare.
 
                        Acea floare scumpă dacă aş avea,
                        Altă-mpodobire pe frunte n-aş vrea.
 
                        Şi numai amorul care mă învie
                        Ar întrece-n mine falnica-mi mândrie!
 
                        Tu eşti visul gingaş ce din zborul său
                        Varsă încântare sufletului meu.
 
                        Tu-mi îndulceşti viaţa, tu-mi şopteşti din stele,
                        Tu luminezi calea rugăciunii mele,
 
                        Şi în veci pe tine cu drag te găsesc
                        În orice îmi place, în orice iubesc,
 
                        Ş-o credinţă sfântă de la cer îmi vine
                        Că în altă lume m-am iubit cu tine.
 
                        O! mult îmi e scumpă închinarea ta,
                        Căci, iubind, amorul tu ştii a-l cânta.
 
                        Şi prin armonia dulcii tale lire
                        Vom zbura-mpreună către nemurire.
 
                        O! pleacă-a ta frunte pe inima mea,
                        De ascultă dorul ce şopteşte-n ea,
 
                        Ş-apoi cântă lumii ţara mea slăvită,
                        Cântă România şi pe-a ta iubită!
 
                        Cine-ar putea crede că acest amor
                        A fost o părere, un vis trecător?
 
                        Poetul visase, cum visez poeţii,
                        Flori de altă lume pe cărarea vieţii.
 
                        Iar când la lumină ochii a deschis,
                        În ceruri zburase cerescul său vis!
 
                        O, vis al iubirii! zis-a el cu jale,
                        Simţind două lacrimi pe genele sale.
 
                        Scumpă nălucire! te întoarce-n rai,
                        Mergi de înfloreşte pe cerescul plai,
 
                        Căci un vis, ca tine, aşa de ferice,
                        A-nflori nu poate pe pământ, aice!
 
