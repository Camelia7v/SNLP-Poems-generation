                        Pe câmpia dunăreană, care fuge-n depărtare,
                        Unde ochii se afundă dintr-o zare-n altă zare.
                        Ca pe sânul fără margini şi pustiu de ocean.
                        Unind două orizonuri, iată valul lui Traian!
                        El se-ntinde ca o brazdă ce pe urma-i colosală
                        A săpat, în primul secul, o triremă ideală.
                        Sau ca frânghia destinsă a giganticului arc
                        Ce-l purtă, luptând cu Roma, Decebal, falnic monarc.
                        O! miragiu sublim, fantastic!.. Prin o pulbere de aur
                        Gândul meu răpit în spaţiu ca pe aripi de balaur
                        Întrevede legioane deşteptate din mormânt
                        Călcând, val de năvălire, peste valul de pământ.
                        Torent lung de umbre-antice, în lumină el apare,
                        Strălucit sub arme scumpe, sub hlamide consulare,
                        Şi trezind cu al său vuiet de ostaşi învingători
                        Iarba câmpului şi codrii munţilor apărători.
                        Iată-n frunte Sagitarii şi Veliţii, limbi străine,
                        Înarmaţi cu proasce, scuturi şi cu şapte javeline.
                        Ferentarii ce, ca dânşii, au pe capetele lor
                        Piei de fiare-ngrozitoare şi calige la picior.
                        Apoi Galii bravi şi veseli ce glumesc pe Celtiberii,
                        Şi Romanii în cohorte urmăriţi de Cavalerii,
                        Ce se-mpart în zece turme, purtând coiful de oţel
                        Cu o creastă de lungi pene care fâlfâie pe el.
                        Legioanele conduse pe a Daciei câmpie
                        De tribuni şi de centurii înarmaţi cu vergi de vie,
                        Sunt urmate de trofee, de sclavi mulţi, de şefii daci
                        Şi de care mari cu aur ce-s mânate de săraci.
                        Conuri, buciume şi tobe sună falnice fanfare!
                        Lungul val de năvălire pe-ale Daciei hotare
                        E menit să se iezească contra altor năvăliri…
                        Dar ce vis! în care timpuri se pierd tristele-mi gândiri?
                        Pe colnicul rotund, verde, la al vânturilor şuier
                        Cântă umbra lui Murgilă un păstor din al său fluier.
                        Lângă dânsul doarme-un câne; pe sus zboară un vultan
                        Şi o turmă de oi blânde pasc pe valul lui Traian!
 
