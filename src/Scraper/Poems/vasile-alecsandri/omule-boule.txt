                        Au nu vezi unde mă duc,
                        Omule, boule?
                        C-un condur şi c-un papuc,
                        Omule, boule,
                        Cu papucul târşâind,
                        Cu condurul tropăind.
                        Că de când m-am măritat
                        Şi te-am luat de bărbat,
                        Nu te-ai mai trezit din prost
                        Şi de necaz mi-ai tot fost.
                        Te-am mânat să ari la plug
                        Cu cei patru boi la jug.
                        Plugu-mi lăsaşi la nevoi
                        Şi-mi pierduşi sărmanii boi!
                        Apoi încă te-am mânat
                        Şi cu puşca la vânat.
                        Puşca-n două mi-o frânseşi
                        Şi nimic nu aduseşi.
                        Şi-am dat cofa să te duci
                        La puţ, apă să-mi aduci.
                        Căzuşi, cofa mi-o spărseşi,
                        Nici doagele n-aduseşi.
                        Te-am mânat apoi pe loc
                        Cu hârbul să-mi aduci foc;
                        Hârbul mi l-ai bucăţit,
                        Sprâncenele ţi-ai pârlit.
                        Te mânai să-mi tai un lemn
                        Până când să cer un semn;
                        Toporul l-ai năpustit,
                        Sub lemne ai adormit!
 
