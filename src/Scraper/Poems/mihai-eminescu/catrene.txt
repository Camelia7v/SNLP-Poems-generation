                        Când te pierzi în valul vieţii
                        Trist la ţărm doar eu rămân:
                        Braţe fără de nădejde,
                        Navă fără de stăpân.
 
                        *
 
                        Cum se turbură izvorul
                        Când din el drumeţul bea,
                        Astfel mă înfioră dorul
                        Când răsari în calea mea.
 
                        *
 
                        Tu eşti aerul, eu harpa
                        Care tremură în vânt,
                        Tu te mişti, eu mă cutremur
                        Cu tot sufletul în cânt.
 
                        *
 
                        Eu sunt trubadurul. Lira
                        Este sufletul din tine,
                        Am să cânt din al tău suflet
                        Să fac lumea să suspine.
