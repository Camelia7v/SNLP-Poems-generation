                        Shakespeare! adesea te gândesc cu jale,
                        Prieten blând al sufletului meu;
                        Izvorul plin al cânturilor tale
                        Îmi sare-n gând şi le repet mereu.
                        Atât de crud eşti tu, ş-atât de moale,
                        Furtună-i azi şi linu-i glasul tău;
                        Ca Dumnezeu te-arăţi în mii de feţe
                        Şi-nveţi un ev cum poate să te-nveţe.
 
                        De-aş fi trăit când tu trăiai, pe tine
                        Te-aş fi iubit atât – cât te iubesc?
                        Căci tot ce simt, de este rău sau bine,
                        – Destul că simt – tot ţie-ţi mulţumesc.
                        Tu mi-ai deschis a ochilor lumini,
 
                        M-ai învăţat ca lumea s-o citesc,
                        Greşind cu tine chiar, iubesc greşeala:
                        S-aduc cu tine mi-este toată fala.
 
                        Cu tine da… căci eu am trei izvoare
                        Din care toată mintea mi-o culeg:
                        Cu-a ta zâmbire, dulce, lină, clară
                        A lumii visuri eu ca flori le leg;
                        Mai am pe-un înţelept… cu-acela iară
                        Problema morţii lumii o dezleg;
                        Ş-apoi mai am cu totul pentru mine
                        Un alt maestru, care viu mă ţine…
 
                        Dar despre-acela, ah, nici vorbă nu e.
                        El e modest şi totuşi foarte mare.
                        Să tacă el, să doarmă ori să-mi spuie
                        La nebunii – tot înţelept îmi pare.
                        Şi vezi, pe-acesta nu-l spun nimănuie.
                        Nici el nu vrea să-l ştie orişicare,
                        Căci el vrea numai să-mi adoarmă-n braţe
                        Şi decât tine mult mai mult mă-nvaţă!
