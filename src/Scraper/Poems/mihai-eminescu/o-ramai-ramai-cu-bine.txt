                        O, rămâi, rămâi cu bine
                        Deşi-n sufletu-mi te port,
                        N-avuşi sânge tu în vine
                        Şi născut ai fost tu mort.
 
                        Da, amor fără de nume
                        Ce în veci am tăinuit,
                        Umbră-ai fost în astă lume
                        Şi o umbră ai pierit.
 
                        Ce m-apuci de gât, iubită,
                        De ce plângi şi de ce tremuri?
                        În cenuşa părăsită
                        Nu aprinzi tu alte vremuri.
 
                        În zădar mă ţii în braţe,
                        În zădar îmi plângi pe piept,
                        Pentru a-ţi spune neadevărul
                        Al meu suflet e prea drept.
 
                        Am iubit în tine visul
                        Tinereţii mele scump,
                        Dar se duse tinereţea-mi
                        Şi din suflet eu te rump.
 
                        Astăzi trece tinereţea-mi,
                        Ea în ochii mei se stinge,
                        Eu te văd o umbră albă
                        Un cap alb fără de sânge.
 
                        Cu a vieţii mele flăcări
                        Au trecut ş-a ta viaţă
                        Şi asupra ta se lasă
                        Neînduraţii-mi ochi de gheaţă.
