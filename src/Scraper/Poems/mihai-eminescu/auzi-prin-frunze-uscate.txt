                        Auzi prin frunze uscate
                        Trecând un rece vânt,
                        El duce vieţile toate
                        În mormânt, în adâncul mormânt.
 
                        Auzi sub bolţi de piatră
                        Un trist, un rece cânt,
                        El duce vieţile noastre
                        În mormânt, în adâncul mormânt.
 
                        În gură port un singur
                        Şi dureros cuvânt,
                        Cu el pe buze m-or duce
                        În mormânt, în adâncul mormânt.
 
                        Deasupra-mi să şoptească
                        Iubitu-ţi nume sfânt,
                        Când m-or lăsa-n întuneric,
                        În mormânt, în adâncul mormânt.
 
                        Până nu te văzusem
                        Nici nu simţeam că sunt
                        Şi-acum doresc să dorm somnul
                        Adâncului mormânt.
 
                        Ca frunzele uscate
                        Căzând de-un rece vânt,
                        S-au dus nădejdile toate
                        În mormânt, în adâncul mormânt.
 
                        Şi parcă sub bolţi de piatră
                        Aud un rece cânt,
                        Ce-atrage vieţile noastre
                        În mormânt, în rece mormânt.
