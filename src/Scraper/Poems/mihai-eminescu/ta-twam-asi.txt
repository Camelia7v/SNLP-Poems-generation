                        Fiică gingaşă de rege, când în haina ta bogată
                        Treci în faeton de gală şi te mlădii zâmbitoare,
                        Cum din frunzele-nfoiate râde proaspătă o floare,
                        Toată lumea ce te vede e de tine-nseninată.
 
                        Zbori cu şase cai ca vântul şi răsari ca aurora.
                        Cu căciulile în mână şi cu gurile căscate,
                        Oamenii salută-n cale pământeasca zeitate.
                        Tu te-nchini. Te simţi născută spre norocul tuturora.
 
                        Dar deodată în mulţime tu fixezi ochiul tău mare.
                        De o umbră-nfiorată e gândirea ta cuprinsă…
                        O femeie de pe stradă şi-a înălţat privirea-i stinsă
                        Înspre tine… fără ură, făr-amor, fără păsare.
 
                        Tu? Unde te-apropii codrul se preface în grădină,
                        Întristarea-n bucurie, bucuria-n fericire…
                        Secolele coroanei tale cu regală strălucire
                        Pot să scoată grâu din pietre şi palate din ruină.
 
                        Ea? născută-ntr-o cămară în mizerie obscură,
                        N-auzi nici glas de mumă, nici a preoţilor psalme…
                        S-a trezit cu comedianţii cum juca bătând din palme,
                        Pe-a pierzării căi părinţii o îndreptară şi-o vândură.
 
                        Ea? De-o intra în templu, sub negre boltituri
                        Al morţii spirit doară îl simte în tăcere,
                        Căci nu-nţelege blândul cuvânt de mângâiere
                        Din paginile unse a sfintelor scripturi.
 
                        Ce-nseamnă acele candele ce ard în orice colţ
                        Sub chipuri mohorâte cu-adânci şi slabe feţe?
                        Ce-nseamnă acea cântare pătrunsă de blândeţe,
                        Ce umple tânguioasă puternicele bolţi?
 
                        Rugămu-ne-ndurărilor,
                        Luceafărului mărilor!
                        Din valul ce ne bântuie
                        Înalţă-ne, ne mântuie!
                        Privirea adorată
                        Asupră-ne coboară,
 
                        O, maică prea curată
                        Şi pururea fecioară,
 
                        Marie!
 
                        Răpită de duiosul organelor avânt,
                        Pe cartea cea de rugă alunec-a ta dreaptă,
                        Iar ochii tăi cei umezi la ceruri se îndreaptă.
                        Ea? cade în mulţime cu faţa la pământ.
 
                        *
 
                        De-ai muri copil de rege de-ale florilor miroasă,
                        Ca de marmură un înger sub boltirile înalte,
                        Pe un catafalc depusă – un popor ar plânge-ncalte,
                        După sufletul tău dulce, după sfânta cea frumoasă.
 
                        Ea? Dacă va cădea moartă într-o noapte de beţie
                        Prin ciocnire de pahare şi prin danţuri desfrânate…
                        Vreun cioclu de pe uliţe va încărca-o atunci-n spate,
                        Dară nici în moarte însăşi linişte nu va să-i fie.
 
                        Nu. Nici maiestatea morţii nu sfinţeşte pe sărac…
                        Căci scheletu-acela care a purtat ast-avuţie
                        De amar şi de durere, preparat de-anatomie
                        Va face-un pedant dintr-însul… Iar în urmă, într-un sac,
 
                        Va fi aruncat în groapa cea comună. O scânteie
                        Ce-a pierit fără de urmă. Şi cu toate astea-i semeni
                        Ca şi lacrima cu roua. Parc-aţi fi surori de gemeni:
                        Două vieţi în două inimi, şi o singură femeie.
