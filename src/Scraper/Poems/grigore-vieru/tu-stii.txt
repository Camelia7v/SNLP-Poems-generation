Lui Spiridon Vangheli
Tu ştii
Că un cântec frumos
Pentru copii
Poate salva în viitor
O Patrie.
Tu ştii că un copil
Nu merge nicicând
Degeaba pe drum:
Sau l-au trimis
Părinţii cu treabă,
Sau îl aşteaptă
Un zeu undeva.
Tu ştii
Ceea ce oamenii vârstnici
N-au ştiut niciodată.
* * *
Lui Vasile Vatamanu
Cine îţi azvârle o piatră,
Aruncă-i o pâine.
Doamne, până şi
Proverbele ne mint.
Copii hămesiţi,
Le spânzură inima
De foame.
Cum să-i hrăneşti cu pietre?!
Rupe în două piatra
Şi arunc-o şi tu
Una în stânga
Alta în dreapta.
