                        Leagănul e numai puf,
                        Pentru ce să-ţi fie frică?
                        Dormi… La tine-n trăsurică
                        Toate păsările albe
                        Au lăsat un fulg, din zbor,
                        Pentru surioara lor!
 
                        Hai, închide-ţi ochişorii –
                        Verzi bănuţi de magheran –
                        Strânge-ţi bine pumnişorii…
                        Că de-o fi să bată-n uşă
                        Chiar pisoiul năzdrăvan,
                        Am să strig la el, şi gata:
                        – Cătinel… că doarme fata!
 
                        Dormi… Ţi-am pus la căpătâi
                        Săcuşor cu levănţică,
                        Ca să râdă ochii tăi…
                        Pentru ce să-ţi fie frică?
                        Dormi… E bine-n trăsurică
                        Şi e moale şi călduţ
                        Ca-ntr-un cuib de rândunică.
 
                        Pentru ce să-ţi fie frică?
