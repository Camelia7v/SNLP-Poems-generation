                        Ca Dumitru-n albanime
                        Mai viteaz nu era nimeni,
                        Nici la braţ mai viguros,
                        Nici la umblet mai frumos:
                        Era înger la iubire,
                        Zmeu era la războire;
                        Între fete curcubeu,
                        La bătăi trăsnet şi leu.
                        El cu dragii săi tovarăşi
                        La război pornit-a iarăşi,
                        Dar pe drumul lat şi-ntins
                        L-a cuprins un dor pe cale:
                        Dorul Angelinei sale.
                        Şi el zice către fraţi:
                        Dragii mei! Voi m-aşteptaţi,
                        Până-n seară, până-n noapte,
                        Până mâine-seară poate,
                        Până mă duc la draga mea
                        Căci nu pot de dor de ea!
                        Astfel zise lin şi blând
                        Şi-apoi pleacă şuierând
                        Pe poteca mult bătută,
                        Care duce la paludă!
 
                        La palat dacă-a sosit
                        Porţile închise-a găsit.
                        Ce-i aceasta? Niciodată
                        N-a fost poarta sub lăcată,
                        Şi-acum pentru întâia oară
                        Geme poarta sub zăvoare?!
                        Greu uimit d-aceste, el
                        Bate-n poartă-ncetinel.
                        Vine-o babă şi-l priveşte,
                        De pe zid apoi vorbeşte:
                        Ce tot baţi? Mergi înapoi!
                        N-ai să caţi nimic la noi!
 
                        Şi Dumitru greu mâhnit
                        De răspunsul ce-a primit,
                        Bate-n poartă cu piciorul,
                        Sparge poarta cu toporul:
                        Intră-n casă şi gemea;
                        Căci în casă ce vedea?
                        Un fecior oh, bată-l vina
                        Ţinea-n braţe pe Angelina,
                        Şi glumea, şi-o dezmierda
                        Şi cu foc o săruta.
 
                        Trist Dumitru geme, zbiară
                        Şi-n mânia lui amară
                        Prinde lemnul sclipicios:
                        Angelina cade jos,
                        Crud bolboroseşte-n sânge,
                        Lin oftează şi se stânge.
                        Viperă cu două limbi!
                        Astăzi juri şi mâini te schimbi!
                        Astăzi juri pentru a-nşela,
                        Mâine-nşeli pentru-a jura:
                        Deci să moară mişeleşte
                        Inima care minţeşte!
                        Apoi crunt şi disperat
                        Către tânăr s-a înturnat:
                        Vezi cadavrul! Dublă crimă…
                        Este chiar a ta victimă…
                        Sân zdrobit de două ori…
                        Pleacă fruntea… taci şi… mori!
                        Barda fulgera prin aer;
                        Un suspin înfrânt şi-un vaier,
                        Şi-un fecior tânăr frumos,
                        Mort de bardă cade jos.
 
                        Ucigaşul lung priveşte
                        Sângele cum abureşte
                        Şi tăcut ca fierul stând
                        El se pare tremurând:
                        Simte-ale mustrării icuri
                        Şi din gene-i lunec picuri.
                        Iar în urmă s-a plecat,
                        Trupurile-a ridicat
                        Şi-aşteptând până deseară,
                        Cu ele-a grăbit la moară
                        Şi la ţărm groapă săpa,
                        Acolo le-nmormânta.
 
                        Şi de-atunci Dumitru n-are
                        Linişte şi zi cu soare;
                        Şi d-atunci mereu plângea
                        Lângă moară şi zicea:
                        Moară! pentru orişicine
                        Macină făina bine!
                        Căci copila ce-am ucis
                        A fost singurul meu vis,
                        A fost blândă cum e steaua
                        Şi mai albă decât neaua!
                        Macină făina bine,
                        Moară, pentru orişicine!
                        Căci voinicul ucis azi
                        A fost nobil şi viteaz!
 
                        Şi pe locul, unde fu
                        Tânărul îngropat, crescu
                        Un cipres cu frunză lată;
                        Unde-a fost dânsa-ngropată,
                        Au crescut viţe de vii.
                        Şi d-atunci prin bătălii
                        Toţi la chiparos s-adun
                        Şi pe răni frunză pun:
                        Căci e frunza fermecată,
                        Vindecă rănile-ndată.
                        Iar la vie rând pe rând
                        Curg bolnavii, căci gustând
                        Fructul viţei fermecate
                        Iar le dă lor sănătate.
