Spre toloacă, opt boboci
Merg în rând, încetişor.
La păscut pornesc cuminţi,
Cu Grivei în fruntea lor.
 
– Mâr-r-r-r… se-opreşte cuţu-n loc,
Încă nu v-aţi rătăcit?
Ce boboci ascultători…
Ne oprim, căci am sosit.
 
Câtă iarbă, câte flori,
Uite şi un fluturaş.
Luaţi seama la albine
Căci roiesc azi pe imaş.
 
Nu le supăraţi, vă rog,
Ca să nu vă pună ac.
Nu-ndrăzniţi să vă porniţi
Fără mine înspre lac…
 
Stă Grivei culcat în iarbă
Căci e cald şi e plăcut.
Mâine o să ia şi mieii,
Cu bobocii la păscut…
