                        Cum geme-ntreg Tirolul de vuiet de bătăi!
                        O singură colibă stă pacinică în văi.
 
                        Şi-ntr-însa plânge-o mamă. Ce bine şi-a pierdut?
                        Ea plânge că bărbatul în luptă i-a căzut.
 
                        Şi cei doi fii ai mamei căzură la hotar;
                        Cel mic îi mai trăieşte şi chinul ei amar.
 
                        Un fiu de-ţi mai rămase, la pieptul tău să-l strângi,
                        Tu eşti încă bogată, tu mamă, de ce plângi?
 
                        Şi-auzi! Ce sunet trece puternic, plin de foc?
                        De ce-a tresărit mama, stând galbenă pe loc?
 
                        Auzi, măicuţă dragă, ce glas a răsunat!
                        E nuntă, dragul mamei, sunt clopotele-n sat!
 
                        Măicuţo, nu e cântec de nuntă ce-aud eu!
                        Vor fi ducând la groapă p-un mort, iubitul meu!
 
                        E corn, iubită mamă, nu-i cântec de mormânt,
                        Cunosc eu acest sunet şi ştiu şi acest cânt!
 
                        Prin văi şi munţi cu vuiet întâi când a sunat,
                        Ne-a strâns în braţe tata şi grabnic a plecat.
 
                        Şi-apoi d-a doua dată când a trecut sunând,
                        Doi fraţi ai mei plecară, că ei erau la rând.
 
                        Şi-acum el sună iarăşi, să plec armat şi eu,
                        Cei morţi şi-au făcut rândul şi-acum e rândul meu!
 
                        E rândul meu, măicuţo, dă-mi armele din cui,
                        Tirolul să mi-l apăr, să-i apăr munţii lui,
 
                        Acolo unde-n luptă vitejii cad mereu
                        Rămâi cu bine, mamă, rămâi cu Dumnezeu!
 
                        El grabnic află arme şi-n noapte s-a pierdut,
                        Şi mă-sa plânge dusă şi cornul a tăcut.
