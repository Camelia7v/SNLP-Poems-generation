                        I
 
                        Inima-mi e amărâtă,
                        Zarea vieţii înnegrită!
                        De-oi trăi, n-am ce dori,
                        N-am ce jeli de-oi muri!
 
                        Inimă, fii răbdătoare
                        Ca pământul sub picioare,
                        Până ce-i zace cu-al tău dor
                        În mormânt nesimţitor.
 
                        Ce-ţi slujeşte de a plânge,
                        De-a vărsa lacrimi de sânge
                        Într-al lumii val cernit?
                        Valul trece neoprit!
 
                        Taci, cumplita mea durere,
                        Şi tot creşte în tăcere,
                        Până ce tu la Dumnezeu
                        Duce-vei sufletul meu!
 
                        II
 
                        Avut-am odată-n lume
                        Dor de fală şi de nume,
                        Dar acum vedea-l-aş mort
                        Chiar şi numele ce port!
 
                        Avut-am odinioară
                        Mamă dulce, dulce ţară;
                        Dar acum sunt rătăcit
                        În pustiu nemărginit!
 
                        Avut-am în fericire
                        Un vis dulce de iubire…
                        Unde-i, Doamne, visul meu?
                        Unde-i raiul, unde-s eu?
 
                        Amar mie! amar mie!
                        Din cereasca-mpărăţie
                        Ce lung fulger m-a pătruns!
                        Ce-am fost eu şi ce-am ajuns?
 
                        III
 
                        Ah! durere, în ce parte
                        De tine să fug departe?
                        Urmă-n lume să nu las,
                        Nici s-aud al lumii glas!
 
                        Cum să scap de rău, de bine?
                        Încotro să fug de mine,
                        Pe pământ să nu mai ştiu
                        De sunt mort sau de sunt viu?
 
                        Daţi-mi, daţi-mi aripioare,
                        Să zbor iute pe sub soare.
                        Daţi-mi aripi de pe dor,
                        Pe sub noapte iar să zbor.
 
                        Duce-m-aş şi m-aş tot duce,
                        Dor să nu mă mai apuce!
                        Cine-n cale m-a vedea
                        Să plângă de jalea mea!
 
