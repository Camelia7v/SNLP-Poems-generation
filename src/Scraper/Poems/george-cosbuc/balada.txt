                        Sunt eu de vină, mamă,
                        Sunt eu de vin-acum?
                        El m-a întâlnit odată
                        În zori de zi pe drum;
                        Glumind m-a strâns de mână,
                        Şi ce-i dacă m-a strâns?
                        Sunt eu copilă mică
                        Să-mi fac din glumă plâns?
                        Era să-l las, măicuţă,
                        Cu gluma şi să tac,
                        Era să ţip obraznic,
                        Ori ce era să fac?
 
                        Şi tot pe mine, biată,
                        Şi vină, şi ponos!
                        Eram chemaţi la nuntă
                        Şi n-aveam brâu frumos,
                        Că n-ai voit să-mi cumperi,
                        Dar el mi-a cumpărat,
                        Şi ce-i un brâu? Şi-n urmă,
                        Eu nici nu l-am rugat,
                        Era să merg la nuntă
                        Ca cei din neam sărac,
                        Să fiu de râs în lume?
                        Ori ce era sa fac?
 
                        De ce-mi arunci tu vină,
                        Tot vină cu păcat?
                        El m-a oprit în cale
                        Pe lunci şi m-a întrebat
                        Pe unde-i bietul tată,
                        Şi-i vesel, sănătos?
                        Şi m-a întrebat de tine,
                        Aşa de prietenos,
                        De bine când mă întreabă,
                        Eu cum era să tac?
                        Să-l las în drum cu vorba,
                        Ori ce era sa fac?
 
                        Şi-acum întreaga vină
                        Pe mine tu o pui!
                        El m-a întâlnit pe punte
                        Şi ştii tu felul lui;
                        M-a strâns de peste braţe
                        Să nu le pot mişca,
                        Şi nu-mi lăsa răsuflet,
                        Aşa mă săruta.
                        Te zbaţi, dar tu eşti slabă,
                        Şi puntea toată sloi;
                        Cădeam, fereşte Doamne,
                        Sub gheaţă amândoi!
