                        M-aşteaptă Nora la palat?
                        Marcele, iute, iute!
                        P-un cal, pe cel mai înfocat,
                        Să fiu în trei minute!
                        Marcel s-a dus, el a venit;
                        La scări un cal, frumos gătit,
                        Nechează, sare-n tropot.
 
                        Pe când steluţe-n cer apun,
                        Trill bate drum de-a dreptul,
                        Se duce calul, cel nebun,
                        Cât strâmt îi pare pieptul.
                        Menard, ca şi Trill, o iubea
                        Pe Nora; doi, iubiţi de ea,
                        Din doi s-alegi pe cine?
 
                        Frumoşi şi nobili amândoi,
                        Război trebuie să poarte,
                        Şi, cel ce biruie-n război,
                        E cel iubit de soartă.
                        Rivalii-ncruntă arma lor,
                        Câştigă Trill acest amor,
                        Menard e-n pat de moarte.
 
                        Hei! plângă, geamă cel murind
                        Şi mii de griji apese-l!
                        Deasupra mea doi sori s-aprind
                        Şi-mi văd sufletul vesel!
                        Chiar azi, haihui! eu voi chema
                        Pe cel ce moare, hahaha,
                        La joc, că-i azi logodna!
 
                        Mă cheamă Nora la palat,
                        Al ei sunt pe vecie!
                        Când n-am rival, ea mi-a păstrat
                        Întreg amorul mie!
                        Menard e mort; eu l-am ucis!
                        Dar piară! Pentru-un dulce vis
                        Aş pierde lumea-ntreagă!
 
                        Greu suflă pieptul; raze vii
                        Apar în răsărituri,
                        Se duce calul pe câmpii
                        Ca-n gând, aşa ca-n mituri,
                        Dar iat-un lup! Stă roibu-n loc,
                        Nechează, sare plin de foc
                        Şi-aleargă fuga spaimei.
 
                        În piept sta capul, coama-n vânt,
                        Crunţi aburi ies pe nară;
                        În scări piciorul, pe pământ
                        Un trup de conte ară
                        Şi, cum ara, de el speriat
                        Aleargă dublu de turbat
                        Spre punţi şi porţi fugarul.
 
                        Acolo stă; duc servitori
                        În sală pe sfărmatul,
                        Dar vai! îl fulgeră fiori
                        Şi nu-l încape patul.
                        E Nora ea? El e Menard?
                        Obrajii ei ca focul ard,
                        Şi ochii lui ca focul.
 
                        A fost rănit, dar nu din greu,
                        Precum credeai tu, Trille
                        El azi trăieşte şi-i al meu!
                        De mâine-n şapte zile
                        Vom fi, amor în Crist jurat,
                        Nevastă eu, şi el bărbat;
                        Azi, Trille, e logodna.
 
                        Şi m-aţi chemat voi, să vă fiu
                        Eu martor fericirii?
                        Hah, iadule, că nu-s azi viu!
                        El crunt priveşte mirii,
                        Se zvârcoleşte ca un copil;
                        Menard s-apropie de Trill
                        Să-i lege rana triplă.
 
                        Pe mine vrei tu să mă legi?
                        Menarde, tu pe mine?
                        Dar n-ai ochi, n-ai, să mă-nţelegi
                        C-aş rumpe azi din tine,
                        Aş rumpe-n dinţi?! Vai fugi, vai fugi,
                        Că-mi pari vampir, că tot îmi sugi
                        Răsufletul din suflet!
 
                        Spre Nora întoarce-un ochi zdrobit:
                        Aşa să-l vezi, în rană
                        Pierind, pe cel ce l-ai iubit,
                        Tu fiară, tu Satană!
                        Apoi el moare blestemând,
                        Căci lui îi pare ca şi când
                        În râs Menard i-ar zice:
 
                        Hei! plângă, geamă cel murind
                        Şi mii de griji apese-l!
                        Deasupra mea doi sori s-aprind
                        Şi-mi văd sufletul vesel!
                        Chiar azi, haihui! eu voi chema
                        Pe cel ce moare, hahaha,
                        La joc, că-i azi logodna…
