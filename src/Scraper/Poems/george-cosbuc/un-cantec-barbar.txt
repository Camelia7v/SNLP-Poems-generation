                        Voi laşi dătători de porunci,
                        Mai râdeţi! Nevolnică turmă,
                        Mai râdeţi, că-i râsul din urmă!
                        S-apropie ziua! Şi-atunci
                        Vedea-veţi, sălbateci barbari,
                        Câmpiile voastre-necate
                        De vuietul multor armate,
                        Ca vuietul apelor mari –
                        Veni-vom ca-n ziua de-apoi;
                        Va plânge cu hohote zarea
                        De cară, de cai, de strigarea
                        Mulţimii pornite spre voi!
 
                        Ieşi-vor din negru pământ,
                        În zale de-argint cavalerii,
                        Puternici ca grindina verii,
                        Şi roibii cu nările-n vânt
                        Vor trece-n sălbatec galop
                        Spre Roma! Şi miei vor fi leii,
                        Fugi-vor de spaimă mişeii
                        Cuprinşi de pornitul potop
                        Spre Roma! Călcând pe cohorţi
                        Răzbi ţi-vom colosul de-aproape
                        Şi nu va mai fi cine să-ngroape
                        Mulţimea cea mare de morţi!
 
                        Din Istru vom face pârâu,
                        Să-l umpli, romane, cu sânge,
                        Cu lacrimi pe care le-or plânge
                        Nevestele neamului tău!
                        Şi nu vei putea să mai pui
                        În şiruri înfrânta-ţi armată,
                        Şi-om face să fie odată
                        Toţi corbii şi lupii sătui!
                        Căci vultur să fii, un colos,
                        Cu aripi de repezi furtuni
                        Şi cuibul în cer de l-ai pune,
                        De-acolo noi da te vom jos!
 
                        Ce-i viu sfâşia-vom în dinţi;
                        Aprinde-vom templele tale;
                        Vom naşte pustiul în cale;
                        Vom face pe-ai voştri părinţi
                        S-ascundă trufaşul lor chip
                        În togă, plângând de ruşine,
                        I-om trece sub furci caudine,
                        I-om pune cu fruntea-n nisip.
                        Si fără de milă, călăi,
                        În faşe strivi-vom poporul,
                        Şi mândri vom pune piciorul
                        Pe gâtul împăraţilor tăi!
 
                        Vom face cât cerul de nalt
                        Mormanul cadavrelor crunte
                        Şi munte vom pune pe munte
                        Şi cerului da-vom asalt.
                        Pe-al vostru Zalmoxe-pigmeu
                        L-om prinde de barbă înhăţându-l,
                        Cu tronu-i cu tot răsturnându-l
                        Din cer, căci acel Dumnezeu
                        Ce lasă pe-al vostru pământ
                        Să crească atâta urgie,
                        Acela nu poate să fie
                        Nici mare, nici tare, nici sfânt.
 
                        Ah, dac-am putea măsura
                        Pe cât ni-e de plină măsura,
                        Vedea-vei ce multă ni-e ura,
                        În ziua din urmă a ta!
                        Că dacă voi toţi aţi muri
                        De spaimele morţii înainte
                        De-al nostru sosit, din morminte
                        V-am scoate de-oriunde veţi fi!
                        Şi răzbunătoarelor sorţi
                        Le-am face cu palma dreptate,
                        Căci feţele voastre le-am bate,
                        Scuipându-ţi pe fiii tăi morţi!
