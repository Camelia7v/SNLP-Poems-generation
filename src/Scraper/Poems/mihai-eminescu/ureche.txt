                        Pişcată-ţi este mâna ta de streche
                        De mişti în veci condeiul pe hârtie
                        Compune-un şir sau fabrică o mie
                        Că eşti un cap de prost e veste veche.
 
                        Dac-ai avea de spus ceva ai scrie:
                        Nimic nu poţi tu să ne zici, Ureche –
                        Cu Pantazi rămâi în veci pereche,
                        Tu izvodeşti, cel mult, ce dânsul ştie.
 
                        Ţi-asemăn capul unei vii paragini
                        Şi vânt şi pleavă sunt a tale scrieri
                        De zei lipsite sunt a tale pagini.
 
                        Zadarnic paiul sec al minţii trieri
                        Drapându-i nula ei cu mult-imagini
                        Nimic nu iese dintr-un dram de crieri.
