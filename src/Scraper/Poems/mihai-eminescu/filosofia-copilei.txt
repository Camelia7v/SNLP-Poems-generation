                        Glasul plăcerii dulce iubit
                        Cheamă gândirea pe a mea frunte,
                        Ce zboară tainic ca şi o luntre
                        În oceanu-i nemărginit.
 
                        Stelele toate angeli îi par,
                        Angeli cu aripi strălucitoare,
                        A căror inimi tremurătoare
                        Candele d-aur nouă mi-apar.
 
                        Falnică-i pare legea Creării,
                        Lumi ce de focuri în lumi înot,
                        Candele aprinse lui Zebaot,
                        Ce ard topirii şi reînvierii.
 
                        Dar mai puternic, mai nalt, mai dulce
                        Îi pare legea de a iubi,
                        Fără ea nu e de a trăi,
                        Fără ea omul ca stins se duce.
 
                        De-aceea nu voi ca eu să fiu
                        Pală idee-a Dumnezeirii,
                        Şotă copilă a nesimţirii,
                        Foc mort ce pare a arde viu.
 
                        Ci voi să-mi caut pe-ntinsa lume
                        O frunte albă să o dezmierd
                        Şi-n ea gândirea mea să o pierd,
                        Cum pierde-un ecou pribeagul nume.
 
                        Să-ncunun capul unui iubit
                        Cu vise d-aur în rai ţesute,
                        Până ce ginii necunoscute
                        Mi-ar rumpe lanţul d-a fi trăit.
