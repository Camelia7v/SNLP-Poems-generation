                        „Va veni să vă cuprindă
                        Un flăcău cu negre plete
                        Şi frumos cum nimeni nu-i;
                        Voi fugiţi să nu vă prindă!
                        Uşa s-o încuiaţi la tindă,
                        Că, de vă sărută, fete,
                        Veţi muri de dragul lui!”
 
                        Şi-a venit flăcăul, cică,
                        Un voinic cum altul nu e!
                        Şi trei fete de-mpărat
                        Grabnic s-au ascuns de frică,
                        Numai fata cea mai mică
                        N-a putut grăbit să-ncuie,
                        Şi-a rămas la sărutat.
 
                        De-a murit, eu nu ţiu minte.
                        Acest basm mi-l spuse mama
                        Adormindu-mă, de mult!
                        Şi-i mult basm de-aici înainte,
                        Şi-am uitat a lui cuvinte!
                        Ah, de-aţi şti să-mi daţi voi seama,
                        Cum aş vrea să-l mai ascult!
 
                        Vreau să ştiu, să ştiu sfârşitul!
                        A murit copila? Vine
                        Iar flăcăul de-a plecat?
                        Spuneţi cum e isprăvitul?
                        Ah, eu nu-nţeleg iubitul –
                        Şi s-a repetat cu mine
                        Basmul fetei de-mpărat!
