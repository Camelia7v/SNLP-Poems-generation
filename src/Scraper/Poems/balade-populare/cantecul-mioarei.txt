                        S-aude, s-aude,
                        departe la munte,
                        gomăn, gomănaş,
                        glas de buciumaş,
                        de trei ciobănaşi,
                        gomăn, gomănind,
                        oile pornind,
                        pe-un picior de munte
                        cu hăţaşuri multe.
                        Ş-apoi suie şi coboară,
                        zi mare de vară,
                        din vărsat de zări,
                        pân la ţărcători
                        şi din ţărcători,
                        pân la sâniori,
                        trei cârduri de oi,
                        de oi bucălăi,
                        la lână ţigăi,
                        la coadă pârnăi,
                        cu coarnele ciute,
                        cu steluţă-n frunte,
                        cu trei ciobănei,
                        tustrei verişori,
                        că-s din trei surori.
                        Unu-i ungurean,
                        unu-i moldovean
                        şi uni-i vrâncean.
                        Da cel ungurean
                        şi cu cel vrâncean
                        pe cel moldovan,
                        ei mi s-o grăit,
                        mi s-o dămolit,
                        ca să mi-l omoare
                        în apus de soare,
                        umbre când pornesc,
                        negure s-opresc
                        pe munţi şi pe ape…
                        dorm apele toate.
                        Dară cea mioară,
                        de trei miei în vară
                        mult mi-i năzdrăvană.
                        De trei zile-ncoace,
                        iarba nu-i mai place,
                        gura nu-i mai tace
                        – Cioban stăpânesc,
                        fecioraş domnesc,
                        ciobănaş de oi,
                        de pe ieste văi,
                        cu sumanul lăi,
                        mâncat de nevoi
                        şi bătut de ploi…
                        Ciobănaş cu lance,
                        dă-ţi oile-ncoace,
                        la verde zăvoi,
                        că-i iarbă de noi
                        şi umbră de voi…
                        sus frunza rătundă,
                        jos iarba măruntă,
                        sus îi frunza deasă,
                        jos îi iarba grasă…
                        Ciobănaş cu glugă,
                        dă-ţi oile-n luncă…
                        luncuţa-nflorită,
                        inima-mpărţită,
                        luncuţa pletoasă,
                        inima duioasă…
                        că mi s-o vorbit,
                        mi s-o dămolit
                        cei trei ciobănei,
                        verişorii tăi,
                        ca pe la chindie,
                        ei să te răpuie,
                        şi la-apus de soare,
                        ei să te doboare,
                        să mi te omoare
                        şi la miez de noapte,
                        dorm apele toate,
                        să mi te îngroape,
                        la valea adâncă,
                        la potica strâmtă.
                        El din gură o zis
                        – Mioară, mioară,
                        de trei miei în vară,
                        de-mi eşti surioară,
                        de-mi eşti năzdrăvană,
                        de-s gata de moarte,
                        spune-le tu toate…
                        ca să mă îngroape,
                        în strunga de oi,
                        în jocul de miei,
                        în dosul stânii,
                        să mă urle cânii…
                        Iar tu din gluguţă,
                        să-mi faci iconiţă
                        şi din trişculiţă,
                        să-mi faci cruciuliţă
                        şi din buciumaş,
                        să-mi faci prăpuraş…
                        Tot să mă mângâi,
                        tu la cap să-mi pui
                        flueraş de os
                        că-mi zice duios,
                        flueraş de soc
                        că-mi zice cu foc,
                        flueraş de fag
                        că-mi zice cu drag…
                        Vântul mi-a sufla,
                        oile-or zbiera,
                        cânii m-or urla
                        şi m-or căuta…
                        Iar dac-ăi zări,
                        dacă-i întâlni,
                        mândră copiliţă,
                        albă la peliţă,
                        neagră la cosiţă,
                        boură la ţâţă,
                        la haine pestriţă,
                        băluţă, băluţă,
                        glas de copiliţă,
                        prin munţi alergând,
                        din ochi lăcrimând,
                        de mine-ntrebând,
                        să-i spui c-am plecat
                        departe-n iernat,
                        pe-o gură de rai,
                        cam de peste plai…
                        Iar de mi-i zări,
                        dacă-i întâlni,
                        măicuţă bătrână,
                        cu brâul de lână,
                        din caer trăgând,
                        din fir răsucind,
                        din ochi lăcrimând,
                        din gură-ntrebând
                        – Cioban ungurean
                        şi cu cel vrâncean,
                        mări, n-aţi văzut
                        şi n-aţi auzit
                        tot de-un ciobănaş,
                        tot de-un flăcăuaş
                        şi de-un fecioraş,
                        pe-un picior de munte,
                        cu oi multe, multe,
                        cu coarnele ciute,
                        la lână ţigăi,
                        la coadă pârnăi.
                        Mioară, mioară,
                        tu-mi fii sorioară,
                        să-i spui c-am plecat
                        şi m-am însurat
                        c-o fată de crai,
                        tot de peste plai…
                        Pe-un picior de plai,
                        pe-o gură de rai
                        mult plânge maica,
                        mai cu foc mândra…
                        – Măi Ioane, măi,
                        de pe ieste văi,
                        cu sumanul lăi,
                        mâncat de nevoi
                        şi bătut de ploi,
                        ce nu vii la noi,
                        pe la miez de noapte,
                        dorm oile toate…?
                        – Băluţă, băluţă,
                        albă la pieliţă,
                        neagră la cosiţă,
                        neagră la straiţă,
                        ce-mi sui pe Bistriţă?
                        – Mioară, mioară,
                        de trei miei în vară,
                        colo-n calea ta,
                        n-ai văzut badea?
                        – Ba l-oi fi văzut,
                        nu l-am cunoscut.
                        – Lesne-i de-al cunoaşte
                        nalt şi subţirel,
                        tras printr-un inel,
                        la faţă-albureţ,
                        la păr negru creţ,
                        negru câte-un fir,
                        faţa trandafir,
                        negru câte-un strop,
                        faţa busuioc.
                        – Băluţă, băluţă
                        neagră la străiţă,
                        ba l-am cunoscut
                        şi l-am auzit,
                        cu gomăn de om,
                        mă chema din somn,
                        gomăn gomănind,
                        prin plaiuri suind,
                        pe la miez de noapte,
                        dorm apele toate…
                        Şi el mi-o plecat,
                        depart-n iernat,
                        dincolo de munte
                        prin hătaşuri multe…
                        – Mioară, mioară,
                        de trei miei în vară,
                        la lână plăviţă,
                        ciută la corniţă,
                        m-aş duce, m-aş duce
                        şi mi-i calea-n cruce
                        şi nu pot străbate,
                        de străinătate,
                        de pustietate,
                        de voinici stătuţi,
                        de butuci căzuţi,
                        de cârlani lânoşi,
                        de voinici frumoşi…
                        Ş-apoi pe-un picior de plai,
                        pe-o gură de rai,
                        mult plânge maica,
                        mai cu foc mândra…
                        Iară cea măicuţă,
                        neagră la străiţă
                        – Cioban ungurean
                        şi cu cel vrâncean
                        mări, n-aţi văzut
                        şi n-aţi auzit,
                        tot de-un flăcăuaş
                        şi de-un fecioraş
                        şi de-un ciobănaş?
                        Mări, de mi-ţi spune,
                        de voi a fi bine,
                        iar de nu mi-ţi spune,
                        de voi a fi bine,
                        iar de nu mi-ţi spune,
                        mult oi lăcrăma
                        şi v-oi blăstăma
                        şi v-iţi clătina,
                        mări, ca frunza,
                        şi v-iţi legăna,
                        mări, ca iarba.
                        – Noi că l-am văzut
                        şi l-am auzit,
                        sara pe-nsărat,
                        la dealul bărbat,
                        la drumul săpat,
                        la bradul plecat…
                        el îi îngropat
                        în ţărnă-astupat,
                        la capăt de deal,
                        la muche de mal,
                        la valea adâncă,
                        la poteca strâmtă,
                        de vânt nebătută,
                        de ochi nevăzută…
                        mătuşă bătrână,
                        cu brâul de lână
                        albă la cosiţă,
                        neagră la străiţă,
                        nu mai întreba
                        nu mai blestema,
                        că vânt s-o porni,
                        în pământ te-a trânti,
                        pân-om alerga,
                        mi te-a astupa.
