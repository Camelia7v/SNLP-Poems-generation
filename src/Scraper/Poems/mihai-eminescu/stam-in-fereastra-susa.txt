                        Stam în fereastra susă
                        Şi izvorau în taină,
                        Cu-a lor de aur haină,
                        A nopţii stele mari.
 
                        Se umflă dinainte-mi
                        De vânt deschisa carte
                        Şi literele-i moarte
                        În lună joacă clar.
 
                        Un râu, vezi, mişcă unda-i
                        Cea visător-bolnavă,
                        Un cântec în dumbravă,
                        O floare văd pe lan.
 
                        O stea în cer albastru,
                        Ce-aruncă-a ei icoană
                        Pe-oglinda albă, plană,
                        A lacului Meran.
 
                        Şi sună-n noaptea tristă
                        Un cântec de copilă
                        Şi vântu-ntoarce-o filă
                        Din cartea ce-am deschis.
 
                        De ce mi-a-ntors el foaia
                        Unde-nvăţatul zice
                        Că-n lume nu-i ferice,
                        Că viaţa este vis?
