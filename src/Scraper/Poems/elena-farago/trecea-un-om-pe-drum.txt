                        Trecea un om pe drum aseară,
                        Trecea cântând încet pe drum,
                        Ştiu eu? poate cânta să-i pară
                        Drumul mai scurt, ori poate cum
                        Era aşa frumos aseară,
                        Poate cânta ca să nu-l doară
                        Că-i singur numai el pe drum?
 
                        Trecea, şi eu eram la poartă
                        Şi şi-a văzut de drumul lui,
                        Dar ce mi-o fi venit deodată
                        De am oftat, n-oi şti să spui.
                        Şi nu-mi venea să plec din poartă,
                        Şi parc-un dor de viaţa toată
                        M-a prins privind pe urma lui…
 
                        Aşa ne-o fi la fiecare,
                        Că stăm în poartă, şi nu ştim
                        Pe călător măcar de-l doare
                        Ceva, şi de ne pomenim
                        Oftând, pesemne fiecare
                        Ne-om fi simţind departe tare
                        De-un drum pe care-am vrea să fim.
