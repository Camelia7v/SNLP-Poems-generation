                        Pe sub dealurile Plevnei
                        Doarme spaima şi fiorul,
                        Soarele-şi ascunde faţa
                        Şi-ngrozit se-ntoarce norul
                        Să se ducă-ntr-alte părţi.
                        O, a fost acolo-n vale
                        Moarte şi pierire-odată,
                        Iar amara ei cumplire
                        Scrisă vreme-ndelungată
                        Povesti-se va prin cărţi.
 
                        Umblă mai încet cu plugul,
                        Tu ţăranule, cu grapa,
                        Poartă-te să dai ţărâna
                        Mai deoparte-ncet cu sapa
                        Pe colnice cu porumb
                        Poate unde scurmi pământul
                        Tu să vezi că iese sânge,
                        Plugul tău să dezvelească
                        Vrun voinic ce-n groapă plânge
                        Zbuciumat de spade şi plumb.
 
                        Au venit din munţi cu soare
                        Şi din văi întunecate,
                        Au lăsat pustii acasă
                        Stâne şi câmpii şi sate
                        Şi-au trecut grozavul râu.
                        Moarte! Tu aveai cu tine
                        Tot alaiul spaimei tale:
                        Spune tu, putut-ai, moarte,
                        Să opreşti voinicii-n cale,
                        Să le pui mâniei frâu?
 
                        Pe sub dealuri pe la Plevna
                        Doarme spaima şi fiorul
                        Plin de griji şi-n tăcere
                        Se strecoară călătorul
                        Prin pustiul loc de-omor.
                        Eu mă tem de-un semn, de-o şoaptă,
                        Căci din gropile tăcute
                        Vor ieşi cei morţi cu vuiet,
                        Sute-n luptă iar cu sute,
                        Repetând pierirea lor!
