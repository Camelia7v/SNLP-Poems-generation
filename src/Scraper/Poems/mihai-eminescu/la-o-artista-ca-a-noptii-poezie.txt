                        Ca a nopţii poezie,
                        Cu-ntunericul talar,
                        Când se-mbină, se-mlădie
                        C-un glas tainic, lin, amar,
                        Tu cântare întrupată!
                        De-al aplauzelor flor,
                        Apărând divinizată,
                        Răpişi sufletu-mi în dor.
 
                        Ca zefirii ce adie
                        Cânturi dulci ca un fior,
                        Când prin flori de iasomie
                        Îşi sting sufletele lor.
                        Astfel notele murinde
                        Blânde, palide, încet,
                        Zbor sub mâna-ţi tremurânde,
                        Ca dulci gânduri de poet.
 
                        Sau ca lira sfărâmată,
                        Ce răsgeme îngrozitor,
                        Când o mână îngheţată
                        Rumpe coardele-n fior,
                        Astfel mâna-ţi tremurândă
                        Bate-un cântec mort şi viu,
                        Ca furtuna descrescândă
                        Care muge a pustiu.
 
                        Eşti tu nota rătăcită
                        Din cântarea sferelor,
                        Ce eternă, nefinită
                        Îngerii o cântă-n cor?
                        Eşti fiinţa-armonioasă
                        Ce-o gândi un serafin,
                        Când pe lira-i tânguioasă
                        Mâna cântecul divin?
 
                        Ah, ca visul ce se-mbină
                        Palid, lin. încetişor,
                        Cu o rază de lumină
                        Ce-arde geana ochilor;
                        Tu cântare întrupată!
                        De-al aplauzelor flor
                        Dispărând divinizată,
                        Răpişi sufletu-mi în dor.
