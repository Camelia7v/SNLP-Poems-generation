                        Eu o las în sama ta –
                        Am să plec! şi parcă-mi moare
                        Inima, se rupe-n mine!
                        Nu de voi, tu ştii de cine!
                        Şi mă doare,
                        De-aş ţipa.
 
                        Omul fără de noroc
                        Tot cu răul se-ntâlneşte –
                        Tu-mi eşti frate dintr-o mamă,
                        Mă iubeşti! ţi-o las în samă,
                        Mi-o păzeşte
                        Ca de foc!
 
                        Vei vedea-o pe la hori.
                        Să n-o laşi la vino încoace –
                        Stai cu ea, ce ştii tu-i spune,
                        Dar cu capul mi te pune
                        Să n-o joace
                        Alţi feciori.
 
                        Tu s-o joci, dar mai aşa!
                        Liniştit, cum joci pe-o soră,
                        Să n-o strângi prea mult la tine,
                        Că ea, biata, de ruşine
                        Mai mult horă
                        N-ar juca.
 
                        Tu o vezi şi n-o înţelegi;
                        De-o cuprinzi, ea ştie una:
                        Moartă-n braţe ţi se lasă,
                        Dar de ciudă plânge-acasă,
                        Plânge-ntruna
                        Zile-ntregi.
 
                        Calea ei să n-o colinzi
                        – De-i vedea-o la fântână,
                        Treci şi las-o în bună pace,
                        Nu glumi, că ei nu-i place.
                        Nici de mână
                        Să n-o prinzi!
 
                        Ea va zice tot ce vrei;
                        O dezmierzi şi nu te vede,
                        O săruţi şi-i pare bine.
                        Ah, dar crede-mă pe mine
                        Şi nu-i crede
                        Vorba ei!
 
                        Ce folos ai tu c-o strângi?
                        Simţi tu că pe ea o doare?
                        Vezi, nici eu n-o strâng, de frică:
                        Ea-i atât de subţirică,
                        Ca pe-o floare
                        Poţi s-o frângi.
 
                        Dac-o fi pe drum, tu treci;
                        Zi că eşti grăbit, şi-o lasă,
                        Să n-asculţi orice să-ţi spună.
                        Şi-un gând rău să nu te puie
                        Pân-acasă
                        S-o petreci.
 
                        Nu ştii cât îi faci de rău!
                        Mă-sa îi rea şi nu o crede,
                        Şi-o primeşte de pe-afară
                        Cu bătăi şi cu ocară,
                        Cât ce-o vede
                        C-un flăcău!
 
                        Dar te uită să ştii ce-i
                        Pe la casa lor! De iese,
                        Ori de intră oarecine!
                        Tu să ştii pe cel ce vine
                        Mai adese
                        Pe la ei!
 
                        Ea, cu părul gălbior,
                        Naltă, zugrăvită-ntreagă,
                        Când îşi mlădie trupşorul!
                        A ursit-o în faşe dorul
                        De-a fi dragă
                        Tuturor!
 
                        De-i vedea pe cineva
                        Pe la ei, în fapt de seară,
                        Prinde-l într-adins, ca-n glumă:
                        Frânge-i gâtul şi-l sugrumă,
                        Ca pe-o fiară –
                        Nu-l cruţa!
 
                        Şi-apoi lasă să fie-al meu,
                        De-i păcat! La judecată
                        Eu voi merge pentru tine!
                        Eu dau sama! şi pe mine
                        Să mă bată
                        Dumnezeu!
 
                        Poartă-i grija! Tot a mea
                        S-o găsesc, tot dor să-mi poarte!
                        Dar de nu-i păzi-o bine,
                        Ţi-ai găsit duşman în mine,
                        Căci fac moarte
                        Pentru ea!
