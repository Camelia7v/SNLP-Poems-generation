                        Alergând, ca de năpastă,
                        Au venit buluc pe coastă
                        Doi băieţi
                        Mai isteţi,
                        Să dea veste
                        La neveste
                        C-au văzut în deal la stână,
                        Coborând din vârf de munte,
                        Peste ape fără punte,
                        Iarna sură şi bătrână…
 
                        Mai târziu, mai pe-nserat,
                        A intrat şi baba-n sat:
                        Uite-o-n capul podului,
                        În văzul norodului,
                        Pe-un butuc de lemn uscat,
                        Cu cojoc de căpătat,
                        Cu năframa de furat,
                        Cu catrinţa de aba
                        Vântul să-l strecori prin ea!
                        Şi cum suflă-n pumnii reci,
                        Scoate pâcla pe poteci,
                        Iar pe fund de văi destramă
                        Neguri vinete, de scamă…
 
                        Şi-au ieşit băieţii mici,
                        Mici şi mulţi
                        Şi desculţi,
                        Şi câţiva mai măricei
                        Cu biciuşti şi cu nuiele
                        Şi cu prăştii subţirele,
                        Să alunge de pe-aici
                        Iarna cea cu gânduri rele…
                        Doamna-gerului, bătrâna,
                        S-a sculat de la pământ.
                        Şi-nălţând spre cer o mână,
                        Ca o cumpănă uscată
                        De fântână.
 
                        A pornit în jos pe vânt,
                        Încruntată,
                        Blestemând,
                        Şi-a lăsat în urma ei
                        Promoroacă şi polei;
                        Pe ogoare,
                        Corbi şi cioare
                        Prin păduri,
                        Lupii suri,
                        Şi de-a lungul drumului
                        Numai scama fumului…
