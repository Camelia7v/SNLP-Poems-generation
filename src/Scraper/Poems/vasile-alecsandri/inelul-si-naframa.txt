                        I
 
                        Fost-au, fost un crăişor
                        Tinerel, mândru fecior
                        Cum e bradul codrilor
                        Sus, pe vârful munţilor.
                        De soţie şi-a luat
                        O copilă din cel sat,
                        Copiliţă româncuţă,
                        Toţi vecinilor drăguţă:
                        Cu chip dulce luminos,
                        Cu trup gingaş mlădios
                        Cum e floarea câmpului
                        În lumina soarelui.
                        Iată lui că i-a sosit
                        Carte mare de pornit
                        La tabără de ieşit.
                        El în suflet s-a mâhnit
                        Şi din gură a grăit:
                        „Draga mea, sufletul meu,
                        Ţine tu inelul meu,
                        Pune-l în degetul tău.
                        Când inelu-a rugini
                        Să ştii, dragă, c-oi muri!
                        „De mă laşi plângând acasă,
                        Na-ţi năframa de mătase
                        Pe margini cu aur trasă.
                        Aurul când s-a topi,
                        Să ştii, frate, c-oi muri!”
 
                        II
 
                        El pe cal a-ncălecat
                        Şi pe drum a apucat.
                        Mers-a el până la un loc
                        Ş-a aprins un mare foc
                        În mijlocul codrului,
                        La fântâna corbului.
                        Mâna-n sân el şi-o băga,
                        La năframă se uita…
                        Inima-i se despica!
                        „Dragii mei, ostaşii mei,
                        Puişori viteji de zmei!
 
                        Staţi pe loc de ospătaţi
                        Şi la umbră vă culcaţi.
                        Eu sunt gata de plecat,
                        Acasă că mi-am uitat
                        Paloşul cel rotilat
                        Pe-o masă verde-aruncat”.
                        Îndărăt el a pornit,
                        C-un voinic s-a întâlnit,
                        C-un voinic cu calul mic:
                        „Noroc bun, tânăr voinic!
                        Ce veste, de unde vii?”
                        „Dacă vrei, Doamne, s-o ştii,
                        De altul poate-ar fi bine,
                        Dar e rău ş-amar de tine!
                        Tatăl tău că s-a sculat,
                        Ţara-ntreagă ne-a călcat
                        Până ce mândra ţi-a aflat
                        Şi pe dâns-a aruncat
                        Într-un tău adânc şi lat!”
                        „Na, voinice, calul meu
                        Să mi-l duci la tatăl meu.
                        De-a întreba unde sunt eu,
                        Tu să-i spui că eu m-am dus
                        Pe malul apei, în sus
                        Şi că-n apă m-am zvârlit
                        La copila ce-am iubit.”
 
                        III
 
                        Tatăl său ţar-a sculat,
                        Tău-ntreg de l-a secat
                        Şi copiii şi-a aflat
                        Amândoi îmbrăţişaţi,
                        Pe nisip galben culcaţi,
                        Amândoi senini la faţă
                        De păreau că sunt în viaţă.
                        Atunci craiul s-a căit,
                        În mătase i-a învelit
                        Şi-n biserică i-a dus
                        Şi-n două racle i-a pus,
                        Racle mândre-mpărăteşti
                        Purtând semne latineşti.
                        Şi pe dânsul l-a zidit
                        În altar, la răsărit,
                        Pe ea-n tindă l-asfinţit!
                        Iar din el, frate, a ieşit
                        Un brad verde, cătinat,
                        Pe biserică plecat.
                        Şi din ea o viişoară
                        Înflorită, mlădioară
                        Ce din zori şi până-n seară
                        Pe biserică s-a întins
                        Şi cu bradul s-au cuprins!
                        …………….
                        Tună, Doamne, şi trăsneşte,
                        Tună-n cine despărţeşte
                        Dulcea dragoste-nfocată
                        De-un fecior şi de o fată.
 
