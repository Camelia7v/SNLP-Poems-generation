                        Afară-i toamnă, frunza împrăştiată,
                        Iar vântul zvârlă ‘n geamuri grele picuri;
                        Şi tu citeşti scrisori din roase plicuri
                        Şi într-un ceas gândeşti la viaţa toată.
 
                        Pierzându-ţi timpul tău cu dulci nimicuri,
                        N-ai vrea ca nimeni ‘n uşa ta să bată;
                        Dar şi mai bine-i, când afară-i zloată,
                        Să stai visând la foc, de somn să picuri.
 
                        Şi eu astfel mă uit din jeţ de gânduri,
                        Visez la basmul vechi al zânei Dochii,
                        În juru-mi ceaţa creşte rânduri-rânduri;
 
                        De odată aud foşnirea unei rochii,
                        Un moale pas abia atins de scânduri…
                        Iar mâni subţiri şi reci mi-acopăr ochii.
