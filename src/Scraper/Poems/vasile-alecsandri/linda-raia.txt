                        Pe zidul din Alhambra luceşte-n răsărit
                        Un chioşc în filigrană de marmură-aurie,
                        Cu stâlpi şi arabescuri de jur împodobit,
                        Prin care se-ntrevede nălţimea azurie.
 
                        Acolo se arată, când ziua-i spre apus,
                        Frumoasa Linda-Raia, regina de Grenada;
                        Şi maurii din Vega se jură că pe sus
                        Se plimbă o hurie lucindă ca zăpada
 
                        Minune admirată de Mauri şi Creştini,
                        Ea vine-n chioşc alene, priveşte prin zăbrele,
                        Şi-i place să arunce a rodiei rubine,
                        Pe care-i prind în spaţiu voioase păsărele.
 
                        Dar iată că şiragul de alb mărgăritar
                        Alunecă pe braţu-i şi cade-n fund de vale.
                        Don Pedro de Castilia, trecând, îl ia în dar,
                        Zâmbeşte la regină şi pasă mândru-n cale!
 
