                        Dacă auzi în aer cântare dulce, veche,
                        O taie chiar cu sila de la a ta ureche –
                        Căci cântecele-acestea te-nchină dezmierdării
                        Şi-ţi leagănă simţirea pe undele uitării;
                        Se varsă înlăuntru-ţi a aerului miere
                        Slăbănogindu-ţi mintea şi mândra ei putere
                        Şi acea socoteală măreaţă-mbărbătată
                        A sufletului mândru o întunecă îndată.
                        Prea dulce adormire în aer curge miere
                        Şi inima-ţi bărbată devine de muiere,
                        Iar mintea ta cu partea ei cea nălucitoare
                        Nu încetează-n forme a plămădi, uşoare,
                        Acele chipuri mândre în cântec înţelese:
                        Cu chipuri pătimaşe se umple ea adese.
                        Când cântăreţii nu-i vezi ş-a fi muieri se-ntâmplă,
                        Atunci se bate-n tremur sângele tău sub tâmplă
                        Şi-n primitorii creieri îndată el încheagă
                        Poftite chipuri albe – femei cu firea dragă.
                        Nu fluieraţi de-aceea urechea-n versul iambic:
                        Picioru-uşor se mişcă în saltul ditirambic,
                        Fără de rânduială, şi dulce şi molatec,
                        Ca ceara ea îţi face sufletul muieratec.
                        De vrei să scapi de ele, de-urmarea lor amară,
                        Astup-a ta ureche tu singur chiar – cu ceară.
                        Nu spune-un basm numai poetul cel vorbareţ
                        De eroul Odiseu cel mult meşteşugareţ:
                        Şi-au astupat cu ceară urechea, să se culce,
                        La glasul de sirenă adormitor de dulce,
                        Ş-astfel putut-a numai corabia-i s-o poarte
                        Pe lângă a lor ostrov aducător de moarte,
                        Dori pază şi şie, urechii, înţeleptul,
                        Cu gândul să-şi ferească şi inima şi pieptul.
                        Căci fără de rânduială e al femeii vers,
                        Ca de pe-o tablă gândul din minte ţi l-a şters:
                        Te farmecă, urechii neavând învelitoare,
                        Sirena dezmierdării de moarte purtătoare.
 
                        Cu drept cuvânt de-aceea se prihănesc de carte
                        Asirienii antici din Asia departe,
                        Ce nu se-mbată însă nicicând cu dulce vin
                        Ci cu cântări molateci, cu-al glasului suspin.
                        Ei schilodesc băieţii ca glasul să-l subţie,
                        Ca gura lor ca gura muierilor să fie.
                        Păreau c-a lor fiinţe sunt cu muierea gemeni,
                        Cântau cu glasul dulce şi rugător asemeni.
                        La cânturi desfrânate ei ascultau cu haz,
                        Se îmbătau de patimi, se îmbrăcau cu-atlaz
                        Şi numai în odihnă şi-n desfătări de rând,
                        Culcaţi pe sub umbrare, trăiau ei putrezind
                        În dulce lenevire şi nu erau destoinici
                        S-asculte glasul aspru al trâmbiţei războinici:
                        Hrănindu-şi nălucirea cu gânduri moi, băieţii,
                        Să pară cântăreţe – că li sunt cântăreţii.
 
                        Cu cele-ndulcitoare a oamenilor glasuri,
                        Cu zicături se asemăn şi glasul cel de pasări.
 
                        Ba-mpătimit se poate să fie omul oare
                        Pentru jivine-adesea şi necuvântătoare.
                        Onorie-mpăratul mai mult iubea acuşa
                        Decât cetatea Roma – pe Roma căţeluşa.
                        Mai mult decât pe oameni, inimi împătimite
                        Iubesc flori, iubesc pasări cu penele-mpistrite.
                        Sunt oameni cari vecinic cu oameni nu se-mpac.
                        Şi Xerxes se-ndrăgeşte mai iute de-un copac:
                        Platanu-mpodobeşte el ca pre o mireasă
                        Şi spânzură în crengi gherdamuri mult frumoasă;
                        De ramuri el atârnă cercei şi cu inele
                        Şi rădăcina vezi-o înfrumuseţând brăţele.
                        Şi vârful încununează surguci împărăteşti
                        Să semene cu-o mândră crăiasă din poveşti;
                        Ş-astfel împodobindu-l, el rădăcina-adapă
                        Cu o mult preţioasă, mirositoare apă.
                        Spre a-şi păzi mireasa de orice ochi obraznic,
                        Străjeri el pune-n poartă, epitrop pune paznic.
                        Iar despre-un alt se spune că mult au îndrăgit
                        P-un chip pe care singur cu mâna-i la cioplit:
                        Sărută, îmbrăţişază el propria făptură
                        Şi l-ale ei genunche-şi dă sufletul pe gură.
                        El singur se jertfeşte.
