                        În cerul norilor de ceaţă
                        Am mâzgălit şi eu un nor,
                        Pe care l-a-nghiţit o raţă
                        Zburând către Ecuator.
 
                        Din ţara norilor mă-ntorc
                        De dragul vostru, puşlamale,
                        Călare pe un galben porc
                        Împodobit cu portocale.
 
                        Vin cu trăsura şi cu trenul
                        Pufnind în abur alb-lăptos,
                        Bagajul meu este refrenul
                        Acestui cântec somnoros.
 
                        Pe drum am luat un guturai
                        Şi-am strănutat până la stele,
                        Morişca morii de mălai
                        S-a rupt de suflul gurii mele.
 
                        Acolo-n ţara din înalt
                        Dacă te uiţi se vede bine
                        Un cal cu ochii de smarald
                        Şi-un cal cu ochii de rubine.
 
                        Trăsurile sunt răsturnate,
                        Pe drum potcoavele sunt roase
                        Corăbii naufragiate –
                        Genele voastre somnoroase.
