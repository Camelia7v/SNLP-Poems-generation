                        Odată îmi trimise un medic renumit
                        Pe fiu-său la şcoală pe două luni, cu dorul
                        Să fac din el gramatic şi retor, căci feciorul
                        Isteţ era la vorbă şi gând, un îndrăcit,
                        Da-n lună cu piciorul.
 
                        În şcoală eu, fireşte, voind să-l introduc
                        În taină de gramatici, încep cu poezia;
                        Iau versul Iliadei: Să-mi cânţi, muză mânia,
                        Căci ea pe mulţi trimite la iad, apoi apuc
                        Să-i spun ce-i prozodia.
 
                        Deseară, când băiatul se duce la părinţi,
                        El spune ce-i prin şcoală şi prinde să recite:
                        Să-mi cânţi, muză mânia, căci ea pe mulţi trimite
                        La iad; vestitul doctor a prins să crâşte-n dinţi
                        Ca cei scoşi din sărite.
 
                        Atâta i-a fost şcoala băiatului; de-atunci
                        El n-a venit la mine, căci tată-său pesemne
                        Ţinea c-aceste versuri sunt oarecum nedemne
                        De-un doctor; dar în fine dai versuri unor prunci
                        Ca versul să-i îndemne.
 
                        Trecură zile multe, şi-odată mă-ntâlnesc
                        Cu doctorul pe stradă; făţiş venind spre mine,
                        El râde, mă salută, poftindu-mi bani şi bine,
                        Eu re salut, şi dânsul cu glasul prietenesc
                        Mi-a zis şoptind în fine:
 
                        Mulţam de osteneală! Tu vrei să-nveţi pe fiu
                        În ce mod se trimite la iad? Să plătesc taxă
                        La şcoală? Dar acasă nu pot să-i dau eu praxă?
                        Pe mulţi trimit, amice, la iad! Deşi nu ştiu
                        Nici boabă de sintaxă!
