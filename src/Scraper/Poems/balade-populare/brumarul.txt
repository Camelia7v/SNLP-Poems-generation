                        Foaie verde peliniţă,
                        Colea-n vale-n poieniţă
                        Frumos doarme-o copiliţă:
                        Cu părul lăsat pe ţâţă,
                        Cam pe ţâţă, cam pe spate,
                        Inima-n mine se bate.
                        S-o deştepte nu-ndrăznea,
                        Tabachera o scotea,
                        Murgului la nas îi da.
                        Murgu tare străfiga,
                        Fetiţa de deştepta.
                        El degrabă mi-o-ntreba
                        – Eşti fată sau măritată,
                        Ori zână din cer picată?
                        – Nu-s fată, nici măritată,
                        Nici zână din cer picată,
                        Şi eu-s floare după mare,
                        Cine mă sărută moare.
                        Dar matale cine eşti,
                        Cum te chemi, cum te numeşti?
                        Eşti băiat ori însurat,
                        Ori înger din cer picat?
                        -Nu-s băiat, nici însurat,
                        Nici înger din cer picat.
                        Şi eu-s Brumaru cel mai mare
                        Ce cad noaptea pe răcoare,
                        Mă ridic în prânzul mare,
                        Iau mirosul de la floare.
