                        Iar faţa ta e străvezie
                        Ca suprafaţa albei ceri
                        Şi numai ochii mari sunt turburi
                        De umbra negrelor dureri.
 
                        Tu, chip chinuitor de dulce,
                        Tu, ideal în ochii mei,
                        Tu, ce femeie între flori eşti
                        Ş-o dulce floare-ntre femei.
 
                        De-ai rămânea pe veci frumoasă,
                        Precum te simt, precum te văz,
                        Ca-n părul tău cel lung şi galben
                        Eu flori de-a verii să aşez!
 
                        Dar în curând şi nici o umbră
                        Din frumuseţea ta n-ai fi –
                        Trei zile numai vei fi astfel
                        Apoi… apoi vei putrezi.
 
                        Pământ nesimţitor şi rece,
                        De ce iluziile sfarmi?
                        De ce ne-araţi că adorarăm
                        Un vas de lut, un sac de viermi?
