                        Toamna mândră, harnică
                        Şi de bunuri darnică
                        A-mpărţit a ei comori:
                        Frunza-i dat-au vântului,
                        Iar roada pământului
                        Dat-o au la muncitori.
 
                        Dat-au in pentru ştergare
                        Şi porumb pentru coşare
                        Plin de ţinte aurii,
                        Şi toţi strugurii de vie
                        Pentru dalba veselie
                        De la nunţi şi cumătrii.
 
                        Dat-au încă pentru coasă
                        Iarba-i verde şi frumoasă
                        Care-n mai au înflorit;
                        Şi-a ei păsări cântătoare,
                        Şi-a ei şiruri de cocoare
                        Tainicului Răsărit.
 
                        Ş-au rămas, sărmana, goală,
                        Pe când viforul se scoală
                        Aducând gerul de an!
                        Ce-a să facă ea la iarnă?
                        Norii vin ca să aştearnă
                        Pe câmpii un lung troian.
 
                        Vai de ea! Ce-a să devie
                        Sub cumplita vijelie
                        Care suflă oţerit
                        Peste văile uscate,
                        Peste apele-ngheţate,
                        Peste codrul desfrunzit?
 
                        Dar nu-i pasă! Cât e soare,
                        Toamna, mândră ţesătoare,
                        Pune furca-n brâul ei,
                        Ca să toarcă şi să ţese
                        Pânză lată-n iţe dese
                        De-nvelit umerii săi.
 
                        Şi torcând de-a lungul trece
                        Peste brazda murgă, rece,
                        Unde ies painjini mii.
                        Iar fuioru-i de mătase
                        Pe pământ în urmă lasă
                        Mreji de raze argintii.
 
                        Câte lanuri, văi întinse,
                        Toate-acuma sunt cuprinse
                        De lungi fire ce lucesc.
                        Unele s-adună în caier,
                        Altele, pierdute-n aer,
                        Tainic, lin călătoresc.
 
                        Toamna grabnic le urzeşte,
                        Le-mpleteşte, nevedeşte,
                        Şi cu toate la un loc
                        Ea-şi lucrează o învelitoare
                        Ca să meargă-n şezătoare
                        Şi să ia parte la joc.
 
                        Iat-o în cămeşă albă,
                        Cu lefţi mari lucind în salbă,
                        Mari cât ochii săi căprii.
                        Trista iarnă-o pizmuieşte
                        Şi prin neguri o pândeşte
                        Descântând vrăjitorii.
 
                        Iar românul cu drag spune:
                        „Doamne! fă încă-o minune!
                        Scoate-o faţă-n calea mea,
                        Ca şi toamna harnică
                        Şi de suflet darnică,
                        Să-mi fac traiul meu cu ea!”
 
