                        Suflat-a vântul morţii pe dulcea-mi primăvară
                        Şi floarea vieţii mele curând s-a vestejit!
                        Durerea e mai crudă şi jalea mai amară
                        Când simţi că mori departe de tot ce ai iubit!
 
                        Încet-încet simţirea în mine amorţeşte.
                        Un negru nor deasupra-mi tot vine şi iar trece.
                        Se tulbură-a mea minte, suflarea mea slăbeşte,
                        Pe inimă-mi se pune o greutate rece.
 
                        O! suvenir al ţării! cerească mângâiere!
                        Alungă-n depărtare cumplitul negru nor,
                        Să văd lumina iarăşi, să simt reînviere,
                        Să cânt iubita ţară, apoi voios să mor!
 
