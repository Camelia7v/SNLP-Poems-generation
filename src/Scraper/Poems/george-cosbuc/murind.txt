                        Pe creştet de dealuri e soare,
                        Dar umbre-ale nopţii prin văi,
                        Şi-n umeda nopţii răcoare
                        Soldatul, departe de-ai săi,
                        Se zbate, şi geme, şi moare.
 
                        Îi sângeră pieptul de-arsură.
                        Iar apa se zbuciumă rar
                        Devale, şi-alene murmură –
                        Ah, umed un deget măcar
                        Să-l puie pe vânăta gură!
 
                        Dar trupu-i e frânt de prin cruce.
                        Voind să se nalţe puţin,
                        De-aseară se-ncearcă s-apuce
                        Cu mâinile-o creangă de spin.
 
                        El vede pârâul! Măsoară
                        Cu ochii, trei palme de drum.
                        Aşa de câineşte să moară!
                        Se-ntunecă văile-acum,
                        Iar noaptea grăbită scoboară.
 
                        El parcă stă-n noapte la pândă,
                        Puţin rădicat până-n brâu;
                        Şi-i galben de-atâta osândă,
                        Cu ochii ţintiţi spre pârâu,
                        Scrâşnind ca o fiară flămândă.
 
                        Se astâmpără-n urmă şi ţine
                        Pe inimă pumnul încleştat.
                        Apoi cu răsufluri puţine,
                        Simţindu-şi tot trupul îngheţat,
                        Îşi trage mantaua pe sine.
 
                        O întinde cu dinţii şi geme,
                        Iar gura-i şopteşte duios.
                        Eu nu ştiu, sunt rugi ori blesteme,
                        Dar ştiu c-a pierit fără vreme
                        Flăcăul voinic şi frumos.
 
                        Că iată-l scăldat în sudoare,
                        Şi-acum e tăcere prin văi.
                        El nici nu mai simte ce-l doare
                        Şi nici nu mai strigă pe-ai săi,
                        Nu plânge, nu geme. El moare.
 
                        Se-ncinge cu aur cununa
                        Pădurii de brad de pe culmi,
                        Doineşte şi vântul într-una
                        Cântând somnoroşilor ulmi,
                        Străbate prin vale-acu luna.
 
                        Ea vede pe mortul din vale
                        Şi trece tăcută, pe sus.
                        Ce roşie-a fost, şi pe cale
                        Ce albă se face spre-apus.
                        De jale pesemne, de jale!
