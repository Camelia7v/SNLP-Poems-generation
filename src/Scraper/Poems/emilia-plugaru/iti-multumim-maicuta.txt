                        Îţi mulţumim, măicuţă pentru un tată bun,
                        Atât de bun cum altul nu este pe Pământ.
                        Îţi mulţumim, tăicuţă, eşti rădăcină sfântă
                        Ce nu-şi lasă tulpina să fie frântă-n vânt.
 
                        Tăicuţă bun, te-asemeni cu-n foc ce arde, arde…
                        Căldura ta oriunde alături e de noi,
                        Ne însoţeşte blândă departe-n lumea asta,
                        De-atâtea ori ne scapă de griji şi de nevoi.
 
                        Îţi mulţumim măicuţă, că vatra casei încă
                        Mai coace pâine albă, acesta ni-i norocul…
                        Măicuţă şi tăicuţă, am vrea ca niciodată
                        În vatra casei noastre să nu se stingă focul…
