                        Cu gândiri şi cu imagini
                        Înnegrit-am multe pagini:
                        Ş-ale cărţii, ş-ale vieţii,
                        Chiar din zorii tinereţii.
 
                        Nu urmaţi gândirii mele:
                        Căci noianu-i de greşele,
                        Urmărind prin întuneric
                        Visul vieţii-mi cel himeric.
 
                        Neavând învăţ şi normă,
                        Fantezia fără formă
                        Rătăcit-a, vai! cu mersul:
                        Negru-i gândul, şchiop e viersul.
 
                        Şi idei, ce altfel împle,
                        Ard în frunte, bat sub tâmple:
                        Eu le-am dat îmbrăcăminte
                        Prea bogată, fără minte.
 
                        Ele seamănă, hibride,
                        Egiptenei piramide:
                        Un mormânt de piatră în munte
                        Cu icoanele cărunte,
 
                        Şi de sfinxuri lungi alee,
                        Monoliţi şi propilee,
                        Fac să crezi că după poartă
                        Zace o întreagă ţară moartă.
 
                        Intri înăuntru, sui pe treaptă,
                        Nici nu ştii ce te aşteaptă.
                        Când acolo! sub o faclă
                        Doarme-un singur rege-n raclă.
