                        Când aud vreodată un rotund egumen,
                        Cu foalele-ncinse şi obrazul rumen,
                        Povestind că viaţa e calea durerii
                        Şi că pocăinţa urmează plăcerii,
                        Mă întreb: „Acesta poate ca să ştie
                        Cum este viaţa, cum cată să fie?.”
 
                        Noaptea scânteiază cu-a ei mii de stele,
                        Varsă raze slabe pasurilor mele,
                        Ulicioara-i strâmtă şi, din ziduri vechi,
                        Vorbe, râs şi plânset sună în urechi;
                        Glasuri rătăcite trec prin geamuri sparte
                        Şi prin uşi închise, prin zidiri deşarte.
 
                        Colo, lângă lampă, într-un mic ietac,
                        Vezi o fată care pune aţă-n ac;
                        Faţa ei e slabă de-o paloare crudă,
                        Ochii ei sunt turburi, pleoapele asudă,
                        Degetele repezi poartă acul fin:
                        Ea îşi coase ochii într-un tort de in;
                        Vânătă-i e buza, lipsită de sânge,
                        Ochiul ei cel turbur nu mai poate plânge.
 
                        La ce oare dânsa s-a născut pe lume,
                        O sărmană frunză pe oceanu-n spume,
                        O sărmană umbră, orfană şi slabă,
                        De care-n mulţime nimenea nu-ntreabă?
                        Din zori până-n noaptea neagră şi târzie
                        O vezi printr-o albă perdea străvezie
                        Cum mereu lucrează… ş-abia pâine goală,
                        Frig şi insomnie, lacrimi şi boală.
                        Tot ce-n astă lume mai poate pricepe
                        E că de-ncetează lucrul… foamea-ncepe.
 
                        Negustoru-şi pune pânzele-nainte,
                        Lucrul scump şi harnic unor ceasuri sfinte,
                        El are briliante pe degete groase
                        Din nopţile celor care pânza-i coase;
                        Desface ducesei, c-o galantă grabă,
                        In cusut în lacrimi de o mână slabă:
                        Pânze moi în care se ţesură zile,
                        Vederea şi somnul sărmanei copile,
                        Albe ca zăpada ce cade în fulgi;
                        Dar, cum sunt cusute, sunt bune de giulgi.
 
                        Când îţi trec prin minte acestea, copilă,
                        Te uiţi în oglindă şi îţi plângi de milă:
                        Vrei s-o vezi chiar bine, s-o ţii bine minte
                        Pe nefericita, dulce şi cuminte,
                        Fără nici un reazem, care nu aşteaptă
                        Decât moartea care singură e dreaptă…
 
                        În această viaţă de mizerii plină
                        Singura-i amică este o albină,
                        Rătăcită – ce ştii cum – în strada veche.
                        Glasul îi pătrunse la a ei ureche,
                        Deschizând fereastra, să intre o lasă
                        Între flori să doarmă şi să-i stea în casă.
                        Se iubiră cele două proletare:
                        O insectă-umană, una zburătoare.
 
                        Fata stând pe gânduri, vesela albină
                        Cu galanterie de buze-i s-anină,
                        Ca şi când i-ar zice: „Au nu ştii tu oare
                        Cum că a ta gură-i cea mai dulce floare?
                        Căci tu eşti frumoasă, chiar ca şi o sfântă,
                        Ochiul tău cel dulce şi umbrit mă-ncântă”.
 
                        *
 
                        Într-o zi, copila moare: se-nţelege,
                        Moartea numai ştie mâinile să lege.
                        În sicriu au pus-o. Faţa ei cea trasă
                        Era adâncită, însă tot frumoasă.
                        I-au pus flori pe frunte… Corpul ei cel fin
                        Ce nobil transpare din giulgiul de in!
                        Fereastra-i deschisă: primăvara plină
                        Pătrunde printr-însa; dar biata albină
                        În câmp nu mai fuge, ci-mprejur se poartă,
                        Încunjură capul şi guriţa moartă;
                        Ea zboară aproape şi tot mai aproape,
                        Şi vrea cu amica-i deodată s-o îngroape…
 
                        Deci când se întâmplă s-aud vreun egumen,
                        Cu foalele-nchise şi obrazul rumen,
                        Povestind că viaţa e calea durerii
                        Şi că pocăinţa urmează plăcerii,
                        Mă întreb: „Acesta poate ca să ştie
                        Cum este viaţa, cum cată să fie?”
