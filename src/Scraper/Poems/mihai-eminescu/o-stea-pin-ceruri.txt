                        O stea pin ceruri o văd că trece
                        Şi eu un nume i-am pus din zbor,
                        Numele unei inime rece,
                        Fără fior.
 
                        Ea nevăzută acum se stinge,
                        Nimeni în zboru-i n-o-a urmărit;
                        Numai un ochi singur umed o plânge
                        Căci o-a iubit.
 
                        Ştiţi de ce stelei i-am dat un nume,
                        Numele unui suflet răcit,
                        Ce-acuma palid, uitat de lume,
                        A-mbătrânit?
 
                        Pentru că ochiul ce lăcrimează
                        După-acea steauă care s-a stins
                        Este-al meu suflet ce meditează,
                        E-ochiul meu plâns.
