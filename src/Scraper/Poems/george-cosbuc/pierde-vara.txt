                        Frunziş al pădurii bătrâne,
                        Doineşti, o tovarăşe-al meu!
                        Doineşte şi vântul prin grâne,
                        Iar apa-n izvoare murmură
                        Şi spune tot, tot spune din gură,
                        Tot spune mereu.
 
                        Sub paltin aici e răcoare,
                        Ies umbre pe dealuri şi pier,
                        Născute din dungi plutitoare
                        De nori ce-n grăbire s-adună
                        Pe munţi, aurită cunună
                        La margini de cer.
 
                        Mă uit la vulturul din zare
                        Cum zboară puternic şi lin,
                        Acum e cât corbul de mare,
                        Cât pumnul abia, cât albina,
                        Şi-n urmă-l înghite lumina
                        Din largul senin.
 
                        S-aude pe coasă cum sună
                        Ciocanul; pe margini de râu
                        Poporul de pasări s-adună.
                        E cântec de luncă, pe creste;
                        Flăcăi ce cosesc, şi neveste
                        Prin lanuri de grâu.
 
                        Iar norii-şi tot schimbă făptura,
                        Se zbuciumă într-înşii arătări –
                        Îşi cască balaurii gura;
                        Văd cuiburi de pajuri măiestre,
                        Şi roibii cei fără căpestre
                        Din smârcuri de mări.
 
                        Prin mare trec zmeii cu-notul;
                        Şi, iată-l, târând un copac
                        Piticul cu barba cât cotul,
                        Ies scroafele-mării cu puii,
                        Şi sparge-nchisorile Gruii
                        Bătrânul Novac.
 
                        Văd Lupul din basme, cu laba;
                        Zmeoaice, şi codu ce-l rod.
                        Pe Greul-pământului baba
                        Cu vrăji-l ucide-ntr-o luncă,
                        Şi uite, Cal-galben s-aruncă,
                        Iar zmeu-i sub pod.
 
                        Frumoasă-mi răsare-o Ileană,
                        Şi cântă-n cosiţa ei flori.
                        Văd zânele goale-n poiană,
                        Scăldându-se ascunse-n pădure,
                        Când vine-un voinic să le fure
                        Cămăşile-n zori…
 
                        Dar iată-l cu galbene plete,
                        Frumos, să-l ucidă de drag
                        La sân îndrăgitele fete –
                        Copilul, născut, al tăcerii,
                        Ce-ţi vine prin liniştea serii
                        Şi-ţi şede pe prag.
 
                        Prin iarba-nspicată el vine
                        Ieşit de sub mucede stânci;
                        Tiptil se strecoară spre mine
                        Şi capul din iarbă şi-l scoate,
                        Dar iute s-azvârle pe coate
                        Şi-aşteaptă pe brânci.
 
                        Soseşte, s-apleacă de-aproape,
                        Iar frunţile noastre s-ating;
                        O pânză eu simt pe pleoape,
                        Părând d-un păianjen ţesută.
                        Şi-n urmă pe ochi mă sărută,
                        Iar ochii-mi se sting.
 
                        Mi-e teamă să-l sperii; şi-alene,
                        Vrând ochii de vrajă să-i scap,
                        Mă-ncerc să duc mâna spre gene.
                        El simte, ştrengarul, se-ntinde
                        Şi mâna cu zâmbet mi-o prinde,
                        Mi-o pune sub cap.
 
                        Şi-n palme-ascunzând obrăjorii
                        Se pierde prin naltul porumb –
                        S-amestecă dealul şi norii
                        Şi-n noapte pământul se-ncheagă:
                        Simt, parcă, topindu-se întreagă,
                        Făptura-mi de plumb.
 
                        Iar vântul doineşte prin grâne;
                        Doineşte tovarăşul meu,
                        Frunzişul pădurii bătrâne,
                        Iar apa din vale murmură
                        Şi spune, tot spune din gură,
                        Tot spune mereu.
