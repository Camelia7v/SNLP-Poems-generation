                        Pe-un canal îngust ce curge ca un şarpe cristalin
                        Se înşiră chioşcuri albe, cu lac luciu smălţuite.
                        Tot ce-i nobil, avut, mare şi puternic la Pekin
                        În răcoarea lor plăcută duce zile fericite.
 
                        Pe sub nalte coperişuri care-n margini s-albiesc,
                        Galerii cu mari lanterne şi cu sprintene coloane
                        Au comori de plante rare ce la umbră înfloresc
                        Şi-n ghirlande parfumate se revarsă pe balcoane.
 
                        Papagali verzi, roşi şi galbeni, iubitori de dezmierdări,
                        Prin zăbrele aurite zbor chemaţi de glasuri dalbe,
                        Şi pe buze rumeoare, cuib voios de sărutări,
                        Ei culeg zâmbiri divine, ei culeg migdale albe.
 
                        Apoi veseli, cu-a lor pradă, se pun hoţii zburători
                        Când pe mândre paravane de mătase diafană,
                        Când pe crengi, când pe bazinuri de albastru porţelan,
                        Unde viu se joacă-n faţă peşti cu solzii lucitori.
 
                        Ş-o momiţă strâmbătoare, sărind iute-n urma lor
                        De pe umerii de fildeş unui zeu grotesc de China,
                        Cade-n şahul de pe masă şi răstoarnă pe covor
                        Doi nebuni peste un rege şi un turn peste regina…
 
                        Pe canal trei poduri strimte ca trei arcuri se întind;
                        A lor margini cizelate în şiraguri de inele
                        Poartă zmei cu ochi fantastici, carii noaptea se aprind,
                        Şi catarge poleite, cu lungi flamuri uşurele.
 
                        Iar în fund, peste desimea de pagode azurii,
                        Ca un bloc de porţelan, falnic, sprinten se ridică
                        Un turn nalt cu şapte rânduri şi cu şapte galerii,
                        Unde ard în casolete flori de plantă-aromatică.
 
                        Pe un pod păşeşte-alene fiica unui mandarin,
                        Sub cortelul de crep galben care-l pleacă despre soare,
                        Ferind pieliţa-i de aur şi rotundu-i piept de crin,
                        Şi guriţa-i cu benghi negru ca un gândăcel pe-o floare.
 
                        Umbra ei pe faţa apei, de pe pod uşor plutind,
                        Cu-o mişcare voluptoasă trece lin şi se opreşte
                        Pe o joncă unde şede un om tânăr pescuind…
                        El tresare, nalţă ochii şi cu dragoste zâmbeşte.
 
                        Iar colo-n vecinătate, sus, în turn, ca un hurez,
                        Un bătrân, pândind cu ochiul, taina dulce o surprinde…
                        El desemnă-ncet tabloul pe hârtie de orez,
                        Şi se pare că hârtia sub peniţă-i se aprinde!
