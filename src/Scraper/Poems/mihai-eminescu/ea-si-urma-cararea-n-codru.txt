                        Ea-şi urma cărarea-n codru.
                        Eu mă iau pe a ei urmă,
                        Când ajung cu ea alături
                        Răsuflarea-mi mi se curmă.
 
                        Mai răsuflu înc-o dată,
                        Zic o vorbă, ea tresare
                        Şi se uită-n altă parte
                        Şi răspuns de loc nu are.
 
                        Dar mereu de ea m-apropii
                        Şi vorbesc şi îi dau sfaturi;
                        Ea se apără c-o mână
                        Şi se uită tot în laturi.
 
                        Când pe talie-i pun braţul,
                        Ea se frânge, va să scape,
                        Dar o trag mereu spre mine,
                        Mai aproape, mai aproape.
 
                        Mai nu vrea şi mai se lasă.
                        Capul ei mi-l pun pe umăr,
                        Pun pe ochii-nchişi, pe gură,
                        Sărutări fără de număr.
 
                        Şi la piept o strâng mai tare.
                        Răsuflarea-mi se sfârşeşte;
                        O întreb de ce-i mâhnită,
                        O întreb de mă iubeşte.
 
                        Iar ea ochii şi-i deschide
                        Mari, puternici, plutitori:
                        – îmi eşti drag din cale-afară,
                        Dar obraznic uneori.
