                        Te rog rămâi o clipă încă
                        Ca să te strâng duios la piept.
                        Din fericirea mea adâncă
                        Aş vrea să nu mă mai deştept.
                        Şi totuşi, luna iese-n zare,
                        Albeşte zidul nalt şi gol…
                        Dă-mi cea din urmă sărutare
                        Şi încă una, Dońa Sol!
 
                        Mă-ntrebi cu ochiul tău cuminte
                        Unde mă duc şi ce mă fac,
                        Când de pe ceruri stele sfinte
                        Pătrund în codru, bat în lac.
 
                        Au nu eşti tu la înălţime
                        Ca steaua vecinicului pol?
                        Pe mine nu mă ştie nimeni,
                        Nici chiar tu însăţi, Dońa Sol.
 
                        Ades când frunzele pe cracă
                        Şoptesc ca zgomotul de guri
                        Ce se sărută şi se-mpacă
                        În umbr-adâncă de păduri,
                        Eu stau unde pătrunde luna
                        Pe alb izvor, sunând domol;
                        De cântă păsările-ntr-una,
                        De tine-mi cântă, Dońa Sol.
 
                        Şi pe oglinda mişcătoare
                        Stau de privesc un straniu joc:
                        E apa pururi călătoare
                        Pe chipu-mi ce rămâne-n loc.
                        S-au desprimăvărat pădurea,
                        Suspină păsările-n stol…
                        Şi numai eu, gândind aiurea,
                        Gândesc la tine, Dońa Sol.
 
                        De ce doresc singurătate
                        Şi glasul tainic de izvor,
                        De ce când codrul frunza-şi bate
                        Adorm pe verdele-i covor?
                        Ca prin lumina cea rărită
                        Prin umbra moale de pristol
                        Să mi se-arate liniştită
                        A ta ivire, Dońa Sol.
 
                        Să văz cum mâna ta îndoaie
                        În arc o ramură de fag
                        Şi ca Diana cea bălaie
                        Îţi faci în codru mândru prag;
                        Săgeţi de aur pe-al tău umăr,
                        Goneşti vânatul tău în stol,
                        Dar peste frunze fără de număr
                        Nu-mi laşi o urmă, Dońa Sol.
 
                        Chiar de luceafărul de seară
                        Te tem, căci dulce arde el,
                        Când treci frumoasă şi uşoară
                        În umbra negrului castel…
                        De aş zăcea rănit de moarte,
                        Într-un genunchi eu tot mă scol;
                        Tinzându-mi dreapta de departe,
                        Mă-nchin la tine, Dońa Sol.
 
                        Când luna trece în uimire
                        Spre-a face-al mărilor ocol,
                        Ea, luminând a mea iubire,
                        Te lumineze, Dońa Sol.
