                        – „Ai poate prin lume vreo ţintă
                        De-alergi, călătorule vânt?”
                        – „Prin largile lumi ale zării,
                        Prin taina cea sfânt-a cântării
                        Şi, singur, pe vremea-nnoptării
 
                        M-opresc pe-o colină şi cânt.
                        Şi-n urmă-mi pădurile cântă
                        Cu freamăt de doină, cu şoapte,
                        Iar uneori până-n pământ
                        Cu şuier de crivăţ – prin noapte.”
 
                        – „Dar care ţi-e veşnica ţintă
                        De-alergi, călătorule nor?”
                        – „Ascult şi eu vântul prin vale
                        Cum şuieră doine de jale,
                        Iar dacă-mi întâmpin în cale
                        Tovarăşi, începem în cor
                        Cântarea ce vântul ne-o cântă:
                        Cu murmur prin noaptea cu lună,
                        Cu vuiet de aripi în zbor
                        Şi trăsnete-n zi de furtună.”
 
                        – „Ai poate pe dealuri vreo ţintă
                        De-alergi tu, drumeţe pârâu?”
                        – „Ţin ochii la norul din zare
                        Să-nvăţ aiurata-i cântare;
                        De-i paşnic, pe ascunsa-mi cărare
                        Eu cânt printre lanuri de grâu:
                        Când noru-n văzduh se frământă
                        Îmi urlu de-a lungul câmpiei
                        În goana mea fără de frâu
                        Sălbatecul cânt al mâniei.”
 
                        – „Tu singur eşti fără de ţintă,
                        Poete, şi-n gânduri mereu?”
                        – „Ascult cum îşi freamătă cântul
                        Pădurea, pârâul şi vântul;
                        E cerul al meu şi pământul,
                        Şi cânt, ca şi ele, şi eu.
                        În urmă-mi popoarele cântă
                        Cântări de la mine-nvăţate:
                        Şi tot ce e-n sufletul meu
                        E-n sufletul lumii mirate”.
