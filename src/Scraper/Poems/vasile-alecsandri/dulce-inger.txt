                        Dulce înger de blândeţe.,
                        Tu ce-n cale-mi vesel zbori,
                        Pe-ale mele tinereţe
                        Aruncând frumoase flori!
                        Mergi, sub alba-ţi aripioară
                        Să fereşti de soartă rea
                        Pe-a ta dulce surioară,
                        Pe Niniţa, draga mea!
 
                        Mergi să furi de printre stele
                        Un luceafăr luminos,
                        Şi pe fruntea scumpei mele
                        Să-l anini, cântând voios.
                        Mergi de-ntinde verzi covoare
                        Sub piciorul ei de crin.
                        Schimbă dorul meu în floare
                        Şi-l depune pe-al ei sân!
 
                        Mergi, pe aripi-ţi să se culce
                        Adormind încetişor,
                        Şi îngână-a ei somn dulce
                        Cu dulci visuri de amor!
                        Iar cu dânsa când prin lume
                        Vei zbura, înger iubit,
                        Ah! şopteşte-i al meu nume,
                        Spune-i dorul meu cumplit!
 
