                        GOETHE
 
                        Spun popoare, sclavii, regii
                        Că din câte-n lume-avem,
                        Numai personalitatea
                        Este binele suprem.
 
                        *
 
                        Nu faci efect; nesimţitori
                        Rămân cu toţii? Fii pe pace:
                        Când piatra cade-n mlaştină,
                        Ea nici un cerc nu face.
 
                        *
 
                        Ca-n ziua care lumii te dete, în tării
                        Sta soarele în crugu-i spre-a saluta planeţii;
 
                        Crescuşi dup-acea lege, de ea şi azi te ţii,
                        Cum o urmaşi pe-atuncea, păşind în drumul vieţii.
                        Nu scapi de tine însuţi, cum eşti trebui să fii:
                        Din vechi ne-o spun aceasta sibile şi profeţii,
                        Şi nici un timp cu nici o putere laolaltă
                        Nu frâng tiparul formei, ce vie se dezvoltă.
 
                        LUCREŢIU
 
                        Vezi prin oraş frecându-se cela şi iar la palatu-i
                        Vine degrabă, deşi de urât fugise de dânsul,
                        Mai îndemână deloc nu se simte aici ori aiurea.
                        Vezi-l mânând telegarii; la ţară aleargă c-o grabă,
                        Parcă goneşte cu zor să stingă vro casă aprinsă,
                        Dar abia dă de pragul vilei de ţară şi cască.
                        Greu se-ntinde pe somn, ori caută alte petreceri,
                        Ori dorit de oraş, se-ntoarce să-l treiere iarăşi.
 
                        HORAŢIU
 
                        Pietre scumpe, marmură, fildeş, icoane şi statui,
                        Bani, veşminte vopsite-n getulică purpură – mulţi sunt
                        Ce nu le au? Iar unii nici grijă nu duc să le aibă.
 
                        *
 
                        Cerul deasupra-ţi schimbi, nu sufletul, marea trecând-o.
 
                        GELLERT
 
                        Cele mai bune daruri sunt
                        Cu-admiratori puţini de tot.
                        Căci cei mai mulţi de pre pământ
                        Ce-i rău drept bine îl socot.
 
                        Aceasta orişicând se vede
                        Şi ca o ciumă pare-a fi.
                        Dar eu mă îndoiesc a crede
                        De ea că ne vom mântui.
 
                        Un singur mijloc am în minte,
                        Dar greu şi nu cred să se poată:
 
                        Nătângii toţi să prindă minte,
                        Dar vai! n-or prinde niciodată.
 
                        Ei văd cu ochii, nu cu mintea,
                        Nu ştiu al lucrurilor preţ:
                        Admiră vecinic cele proaste,
                        Nicicând nu ştiu ce este bun.
