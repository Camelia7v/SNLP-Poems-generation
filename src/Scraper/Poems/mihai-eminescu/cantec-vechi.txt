                        Vino, scumpă, de priveşte
                        Dorul tău cum mă munceşte.
                        Nici defel cum nu mă lasă
                        Nici să intru seara-n casă,
                        Ci din aşternut mă scoală,
                        Ca pe-un pătimaş de boală,
                        Şi mă face de alerg
                        Neştiind pe unde merg.
                        Când în zori de dimineaţă,
                        Mă visez cu tine-n braţe,
                        Când te strâng să nu te pierd
                        Şi te chem şi te dezmierd.
                        Ars deodată sar din pat,
                        Singurel m-am deşteptat,
                        Suspinând şi ameţit,
                        Mă simt mai nenorocit.
                        Sunt de carne, nu-s de fier!
                        Ce să fac ca să nu pier.
                        Căci rănit sunt de amor,
                        De nici trăiesc, nici nu mor:
                        Somnul meu nu este somn,
                        Nici pe mine nu sunt domn.
                        A dormi de sunt pe cale,
                        Zăresc chipul dumitale:
                        O icoană zugrăvită
                        Cu mulţi nuri închipuită.
