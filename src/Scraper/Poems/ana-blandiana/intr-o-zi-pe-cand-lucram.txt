                        Într-o zi pe când lucram
                        În gradină, pe sub geam,
 
                        Îngrijind un trandafir,
                        Văd că intră-un musafir:
 
                        Era mic c-abia-l vedeai,
                        Dar cu mustăţi ditamai;
 
                        Încăpea printre uluci,
                        Dar avea blăniţa-n dungi;
 
                        Şi-ntr-un capăt, dintr-o dungă
                        Îi creştea o coadă lungă;
 
                        Era numai cât o floare,
                        Dar avea patru picioare;
 
                        Ochii-albaştri îi clipeau
                        Şi ştia să zică „miau”.
 
                        Ba să vezi şi să te bucuri –
                        Sărea-n aer după fluturi
 
                        Şi ştia chiar să se joace
                        Cu câteva ghemotoace.
 
                        Oare, ce-aţi fi făcut voi
                        Cu-acest musafir de soi?
 
                        Eu oaspetele important
                        L-am tratat cu lapte cald;
 
                        Ca să-l conving să rămână,
                        I-am dat şi-un pic de smântână;
 
                        Şi, pentru că era mic,
                        L-am botezat Arpagic.
