                        Peste codri se coboară,
                        Peste vârfuri trece lună
                        Iar izvoarele răsună.
                        Cine-mi trece luncile
                        Domniţa cu pruncele;
                        Cine-mi trece mândra luncă,
                        Domniţa mea cu o pruncă
                        Cine-mi trece lunca mare,
                        Fata lui Dragoş călare
                        Pe-un cal alb ca de ninsoare,
                        Cu rafturile de argint
                        Şi presun până-n pământ,
                        Ea îşi caută de cale,
                        Merge-n vale, merge-n vale.
                        Îndărătu-i din pădure
                        Se – nalţă, cu ziduri sure
                        Şi cu nalte porţi, cetatea
                        Stăpânind singurătatea,
                        Iar ea-şi caută de cale,
                        Vine-n vale, vine-n vale.
                        Iar când ochii şi-i ridică
                        Se trezeşte singurică,
                        La mijloc de codru des
                        Unde crengile se ţes
                        Şi prin mrejele de frunze
                        Cearcă lună să pătrundă,
                        Iar un tei cu umbra roată
                        Şi cu frunza scuturată
                        Pleacă ramuri pe-un izvor
                        Care sună-ncetişor
                        Şi prin sunet blând de ape
                        Parcă vine mai aproape
                        Glas de corn din depărtare
                        Tot mai tare şi mai tare.
 
                        O auzi sunând
                        Din cărare corn,
                        Înspre tine blând
                        Eu să mă întorn.
 
                        Şi când ochii – a ridicat
                        Ea zăreşte un băiat
                        Ce s-apropie de ea
                        Pe-un cal negru – alăturea.
                        Flori de tei el are-n plete,
                        Negri ochi ca s-o săgete
                        Şi la şold un corn de-argint
                        Şi pe haine mărgărint.
                        – Ai venit să mă priveşti
                        Dulce zână din poveşti,
                        O, te pleacă înspre mine
                        Cu mâini albe, lungi şi fine,
                        Iară degetele trase
                        Subţirele de crăiasă,
                        Lasă-le în a mea mână,
                        Mlădioasa mea stăpână.
                        Dar ea mâna-şi trage-ndată
                        Dintr-a lui… şi speriată
                        Se uita în jos smerită,
                        Ruşinoasă şi uimită.
                        S-o ajungă el voieşte,
                        Ea să vină se fereşte,
                        O ruga cu vorbă dulce
                        Pe-a lui braţ ca să se culce,
                        Mai nu vrea şi mai se lasă,
                        Ca de-un farmec e atrasă,
                        Până ce cade-n a lui braţ
                        De-o priveşte cu nesaţ.
                        Păru-i galben abia creţ
                        Peste tâmple-i stă răzleţ,
                        Dându-i multe frumuseţi
                        Şi trecând pe după tâmple
                        Umerii cu aur împle,
                        Umerele şi spinarea
                        Şi întreagă arătarea.
                        – O, copilă, chipul tău
                        De-mi-l bunul Dumnezeu,
                        Chipul tău cel izmenit
                        Ce pare că-i zugrăvit;
                        Draga mea, nu te-ndura
                        De la mine a zbura,
                        Ori de-i merge de la mine
                        Ia-mi şi sufletul cu tine,
                        Ce mai trebuie să fie
                        Dacă n-am tovărăşie
                        Şi la ce să mai trăiesc
                        Singurel să pătimesc?
                        Ea roşeşte la obraz
                        I se prinde de grumaz
                        Şi îi zice – abia – abia:
                        – Vino la urechea mea
                        Şi spune-mi orice vei vrea;
                        Şi eu ţi-oi spune ceva,
                        Dar dă-mi pace… nu mă strânge,
                        Te iubesc de-mi vine-a plânge,
                        Dac – ai şti cât te iubesc,
                        Că din ochi te prăpădesc.
                        – Dar de-i merge cui mă laşi
                        Singur să fiu pătimaş?
                        – Nu te las, nu… Spune-mi bine
                        Că cu cine şi prin cine
                        Să mă înţeleg cu tine
                        Ca să vii seara la mine.
                        Peste vârfuri trece lună
                        Iar izvorul dulce sună
                        Merg alăturea călare,
                        Pier în umbră de cărare,
                        Iară cornul lui duios
                        Sună dulce dureros,
                        Mai încet în codrul verde
                        Se tot pierde, se tot pierde.
