                        Superbă, maiestoasă, te simţi că eşti regină,
                        Căci fruntea-ţi se înalţă când lumea se inclină,
                        Şi imnul omenirii, un imn de adorare,
                        Ajunge până la tine in slabă suspinare.
 
                        Ai ochi ca doi luceferi din aspra miază-noapte,
                        Ce îngheaţă de departe a inimilor şoapte.
                        Privirea ta măreaţă de-abia se rătăceşte
                        Pe turma îngenunchiată ce ‘n taină te slăveşte.
 
                        Chiar soarele fierbinte, de-ar vrea cu fericire
                        Să-şi schimbe nemurirea pe-o viaţă de iubire,
                        Ar stinge-a sale raze pe inima-ţi de gheaţă,
                        Şi lumea tristă-ar zace sub o eternă ceaţă.
 
                        Nici o mândrie mare nu întrece a ta mândrire!
                        Nici spada nu întrece cumplita-ţi nesimţire!
                        Nici marmura cioplită albimea ta nu întrece…
                        Ca luna ‘n miezul iernii frumoasă eşti şi… rece!
 
