                        – „Ce ştiu nu vreau să ţin secret –
                        Te rog să laşi în pace muza,
                        Căci tu eşti cel mai prost poet
                        În Siracuza.
                        Troheii şchiopi şi iambii duri;
                        Şi nici nu ştii măcar să-i furi!”
 
                        Dar n-a sfârşit, căci Dionis,
                        Ca un al doilea Ajax mitic,
                        A râs de furie şi-a închis
                        În turn pe critic.
                        P-un biet Omer îl poţi nega;
                        Dar când e prinţ, e altceva.
 
                        Orice poet, ca rege-i prost;
                        Dar ca poet e orice rege
                        Un geniu cum puţini au fost!
                        Deci să-nţelege
                        De ce murind fu Nero trist,
                        Nu ca-mpărat, ci ca artist.
 
                        Şi bietul critic, otrăvit
                        D-ale slujbaşilor insulte,
                        Trei părţi din zi era silit
                        Mereu s-asculte
                        Toţi iambii despre cari a zis
                        Că-s cei mai proşti din câţi s-au scris.
 
                        Din zori de zi un sclav îi sta
                        La cap, citind până deseară;
                        Aşa şi ieri, şi azi aşa
                        Şi mâine iară.
                        Şi tot tavanul era scris
                        Cu versuri d-a lui Dionis.
 
                        Dar după ce-a trecut un an,
                        Slujbaşul vine şi-l vesteşte
                        Că-l iartă nobilul tiran,
                        Şi că-l pofteşte
                        Să meargă la palat curând.
                        Poetul l-a primit râzând.
 
                        – „Am versuri iar! Un nou volum,
                        Şi laude-mi spun toţi Zoilii.
                        Să vezi! Eu cred că fac acum
                        Mai buni dactilii.
                        N-am nici un vers pocit şi rău,
                        Şi-aş vrea s-aud cuvântul tău!”
 
                        Şi de pe sul, cu mult avânt,
                        Ies odele, încet, cu-ncetul.
                        Olimpic şi cu glasul sfânt
                        Citea poetul.
                        Curtenii, transportaţi, răspund:
                        – „Ce-artistic, ah! şi ce profund!”
 
                        – „Şi tu ce zici? M-am îndreptat?”
                        Polixen, tremurându-i paşii,
                        Spre uşă pleacă, resignat,
                        Privind slujbaşii:
                        – „E cheia temniţei la voi?
                        Haide, duceţi-mă înapoi!”
