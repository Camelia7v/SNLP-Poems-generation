                        Ce şopteşti atât de tainic,
                        Tu, izvor de cânturi dulci?
                        Repezind bălaia undă,
                        Floarea ţărmului o smulgi.
 
                        Şi o duci, o duci cu tine,
                        Vâjâind încet pe prund;
                        Ale tale unde floarea
                        Cine ştii unde-o ascund?
 
                        Astfel trece şi viaţa-mi,
                        Dar o floare-n valuri nu e,
                        Nici nu spun ca tine doru-mi
                        Nimăruie, nimăruie.
 
                        Ci eu trec tăcut ca moartea,
                        Nu mă uit la vechii munţi;
                        Scrisă-i soarta mea în creţii
                        Întristatei mele frunţi.
 
                        Numai colo, unde teiul
                        Lasă floarea-i la pământ,
                        Eu încep să mişc din buze
                        Şi trimit cuvinte-n vânt.
 
                        Vis nebun, deşarte vorbe!
                        Floarea cade, rece cântu-i
                        Şi eu ştiu numai atâta
                        C-aş dori odată să mântui!
