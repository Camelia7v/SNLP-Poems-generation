                        Cu grabnicele sărituri
                        A sprintenei lăcuste
                        Apare-un cal, la cotituri.
                        Nechezul înspumatei guri
                        Speria tăcerea din păduri
                        Şi pacea văii-nguste.
                        În gura văii, lângă pod
                        Boierii stau cu frică;
                        Ei par o gloată de norod,
                        Pe cai pitici şi plini de glod
                        În scări temutul voievod
                        Cu hohot se ridică.
 
                        Strângea de frâu şi tremura:
                        Iar calul, ud de cale,
                        Pământu-n loc îl frământa
                        Şi spuma alb-o mărita
                        Cu sânge roş ce picura
                        Din strânsele zăbale.
 
                        Când vrei să-i afli, nu-i aduni!
                        Boieri, nu vi-e ruşine?
                        Vă văd aşa de-atâtea luni,
                        N-aveţi acasă cai mai buni?
                        Ori cum? Boieri, sunteţi nebuni?
                        Vă bateţi joc de mine?
 
                        E grea ocara ce ne-o faci
                        Spătarul îi răspunde.
                        Dar ţara-i suptă de haraci,
                        De greci nebuni şi de cazaci;
                        Săracă ţara, noi săraci,
                        Şi cai voinici, de unde?
 
                        N-ai bani de-un cal? Ia calul meu!
                        Boierii-n tremurare
                        Dau slujbe-n gând lui Dumnezeu,
                        Spătarul suflă des şi greu,
                        Se pipăie la cap mereu
                        Să vadă de-l mai are.
                        Măria ta, vorbim şi noi.
                        Ei, las-o încurcată!
                        Vă văd aşa de rupţi şi goi
                        De latră câinii după voi!
                        Sunteţi boieri, ori marţafoi?
                        Spătare, hai odată!
 
                        Şi vodă sare jos din şea,
                        De frâu, fugaru-şi ţine.
                        Spătaru-ngălbenit privea,
                        Vedea ce e, şi nu vedea,
                        Spătarul asta n-o credea
                        Spătaru-n urmă vine.
 
                        Aşa, jupâne, eşti cinstit,
                        Şi-al tău să fie darul.
                        Dar frâul nu! Mi l-am oprit
                        Şi vodă frâul l-a smuncit
                        Şi-apoi cu frâul a lovit
                        Ponciş în ochi fugarul.
 
                        Cu ochii-nchişi şi fulgerat
                        De spaima loviturii,
                        Se nalţă roibul înviforat,
                        S-azvârle în lături şi, turbat,
                        Ia câmpu-n goană, îndreptat
                        Spre râpele pădurii.
 
                        Se duce-orbiş, fără stăpân,
                        Cu vuiet ca furtuna.
                        Boierii-ncremeniţi rămân
                        Iar coama calului păgân
                        Cu barba bietului bătrân
                        S-amestecă, sunt una.
                        Boieri! Mai ziceţi-mi apoi,
                        Că vodă nu v-ajută!
                        Sunteţi săraci, flămânzi şi goi;
                        Dar fiecărui dintre voi
                        Eu am să-i dau un cal de soi,
                        Că-n grajd mai am o sută!
