                        În grămezi greoaie, norii
                        Dintr-o parte străbătură
                        Şi de chipul lor pătrunsă,
                        Faţa lacului e sură.
 
                        Lângă apă, singuratic,
                        Plopul trist, fără veşmânt,
                        Jeluindu-şi frunza moartă
                        Se îndoaie după vânt.
 
                        Pleacă unde după unde
                        Şi mişcarea lor domoală
                        Colo-n trestie pătrunde,
                        Legănând o luntre goală…
 
                        Mult aş vrea în feeria
                        Unei nopţi de mai, senine,
                        Să plutesc pe apa-ţi clară,
                        Cu iubita lângă mine,
 
                        Şi a undelor poveste
                        Nesfârşită, s-o ascult…
                        Dar aşa, cum eşti acuma,
                        Lacule, îmi placi mai mult!
