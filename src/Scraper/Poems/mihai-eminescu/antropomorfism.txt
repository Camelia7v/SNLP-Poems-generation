                        În poiata tăinuită ca-n umbroasă zăhăstrie,
                        Trăia puica cea moţată cu penetul de omăt;
                        Nu-i cucoş în toat-ograda, ce de-iubire căpiat
                        S-urmărească insolenter inocenta ei junie.
 
                        Ce cochetă e copila, cu ce graţie ea îmblă?
                        Şi ce stele zugrăveşte în nisip cu dulcea-i labă –
                        O găină virtuoasă, o găină prea de treabă,
                        Cu evlavie ea cată fire de-orz şi coji de jimblă.
 
                        Dară cine să admire a ei nuri şi tinereţe?
                        Boul chior, ce vede numai jumeta din a lui paie?
                        Ah! în inima-i fecioară simte-o tainică văpaie
                        Pentru cucurigul dulce din cântări de dimineaţă.
 
                        Pierde gustul de mâncare, scormoleşte, de ţi-i milă,
                        În pământ ca să găsească chipul cel dorit într-una,
                        Sau se primblă visătoare, noaptea căutând în lună
                        A lui umbră luminoasă – melancolica copilă!
 
                        O găină-mbătrânită, venerabilă matroană,
                        Ce demult e schivnicită de lumeşti deşertăciuni,
                        Ea îi spune-ale ei taine, ca la raza-nţelepciunii
                        Să găsească mângâiere pentru-a gândurilor goană.
 
                        Iar călugăriţa veche, ce demult era iertată,
                        Ce demult se dezvăţase de plăcerile d-iubire,
                        Ea cu limba ascuţită cleveteşte-ntreaga fire –
                        Contra demoralizării propovăduie-nfocată.
 
                        – Ah – îi zise mititica – nu priveşti la rândunele,
                        Cum din cuib scot puii capul, se cutează pe ulucuri
                        Şi apoi la miezul nopţii îi aud făcând buclucuri,
                        Sărutându-se cu ciocul, drăgostindu-se între ele.
 
                        – Soartă-avem nefericită – îi răspunse-atunci bătrâna:
                        Nu-i găină rândunica, rândunoiul nu-i cucoş.
                        Necredinţa lor ştiută-i; aspri, răi, tiranicoşi,
                        Ei trezesc viaţa-n inimi şi apoi o învenină.
 
                        Numai flori-s fericite, căci pe aceeaşi trupină
                        E pistilul feciorelnic şi staminul bărbătesc;
                        Sub perdele verzi de frunze, se-mpreun şi se iubesc,
                        Chipul junelui din floare c-odoranta lui virgină.
 
                        Dar cucoşul – ce netrebnic! nestatornic! – este drept:
                        Când el suliţa iubirii în adâncu-ţi suflet bagă,
                        Te simţi dusă chiar în ceruri – uiţi pe-o clipă lumea-ntreagă,
                        Dar pe urmă gelozia sfarmă inima-ţi din piept.
 
                        Căci pe urmă el te lasă, tristă, slabă, văduvită.
                        Cu aripile-ostenite ziua, noaptea stai pe ouă;
                        Mori de sete şi de foame, nici un sâmbure de rouă,
                        Nici priviri de-amor n-aruncă la sărmana eremită.
 
                        Ci mai bine nu mai intre în gândirea ta virgină
                        Visele înşelătoare de iubire şi plăcere –
                        Vin- să-nveţi înţelepciunea, a naturii-adânci mistere
                        Şi a stelelor mari drumuri, ce viitorul îl lumină.
 
                        Cum vorbeau înţelepţeşte, ce s-audă şi să vadă?
                        După gard străin cucoşul se preumblă-ncet turceşte.
                        Puicii-i trece-ndată pofta de-a vorbi filosofeşte,
                        Ea ascultă cu iubire cucoşeasca serenadă.
 
                        Ah, amorul îi pătrunde prin ureche; în van bătrâna
                        O ciupeşte-n cap cu ciudă, vrea s-o ţie de aripă;
                        Ea se smulge şi aleargă tremurândă într-o clipă,
                        Printre gard priveşte dulce l-arătarea lui păgână.
 
                        Iar bătrâna cruce-şi face cu-a ei labă şi gândeşte:
                        „Tinereţe, tinereţe!” şi oftând intră-n poiată;
                        Apărată de-ntuneric ipocrita cea şireată
                        Pe un pui nevârstnic încă alterată-l pricăjeşte.
 
                        Unde este învăţatul cu talent fonognomonic
                        Să compună un compendiu despre blândele impresii,
                        Ce un sunet numa-l naşte în simţirile miresei,
                        Cum un cucurigu poate fi adânc, duios, demonic?!
 
                        Ce simţiri eroici, mândre, reprezintă cucurigul,
                        Cât curagi – ce osebire de-al găinii cotcodac;
                        Ce frumos îi şede creasta ca un roşu comanac.
                        De dorinţă se-nfierbântă, de amor o trece frigul!
 
                        Şi maximele bătrânei pe-o ureche toate-i iese,
                        Cum intrară pe cealaltă. Sfătuiri contra iubirii
                        O-nvăţară ce-i iubirea. Ştie-atât că c-o privire
                        Galişă poate să prindă pe paşaua ce-şi alese.
 
                        Ş-astfel ea făcând la planuri se-nvârteşte prin ogradă
                        Şi trezeşte-n bucuria-i, din gândire somnoroasă,
                        Pe-un clapon, mâhnit călugăr, cu-arătare pântecoasă,
                        Fără creasta de mândrie, fără glas şi fără coadă.
 
                        Şi făcând un paa! angelic, îl întreabă de nu-i frate,
                        De nu-i văr cu Don Juanul ce cânta de gard dincolo.
                        Dar monahul cel sinistru zise tragic: – „O! Apollo
                        Mă ferească să fiu rudă cu-aste firi întunecate.
 
                        Nu! pe mine preoteasa zeităţii pământene
                        Lângă focul cel de jertfă, pe altar de cărămidă,
                        M-a lipsit de demnitatea de cucoş – ca să-mi surâdă
                        În a mea lipsă de patimi a lui Plato fenomene.
 
                        Cu privirea mea cea castă, de-nteres ne-nfluenţată,
                        Văd în lume şi în lucruri numai sâmburul ş-ideea;
                        Prototipu-l văd în toate, şi cu-a geniului scânteie
                        Văd cucoşul lui Mohamed cu-arătare luminată.
 
                        În sublime revelaţii a misterului etern,
                        Mulţămesc vestalei groase ce-mi creă această soartă;
                        Dumnezei or s-ospăteze umbra mea când va fi moartă,
                        Închin viaţa-mi cugetării – un Pitagora modern!”
 
                        El reintră în chilie, iar puicuţa stă pe gânduri,
                        Şi mereu prin minte-i îmblă demnitatea de cucoş:
                        „Ce-i lipseşte lui Chirilă, ce au verii lui fieroşi
                        Şi el n-are?” Astfel dânsa meditând îmblă pe scânduri.
 
                        Dar îi bate inimioara. Ea la gard se duce iarăşi,
                        Să privească iar la idol, cu-a lui pas de maiestate,
                        Creasta roşă, pieptu-n care inima bărbată bate.
                        Cum ar vrea ea ca să-l aibă de-al juniei ei tovarăş!
 
                        Cum se teme ea acuma!… El o vede ş-o salută.
                        Ochii-i ard şi el îi spune măguliri cavalereşti
                        „Nu! – el zice în ton liric – pentru flăcări cereşti
                        Nu există îngrădire, cât de naltă e trecută”.
 
                        Vrea să zboare; dar Sibylla cu a măturii magie,
                        Ea, ce poartă grija scumpă pe-al vestalelor palat,
                        Îl loveşte şi alungă cavaleru-naripat…
                        Şi în urma lui puicuţa se uita cu nebunie.
 
                        Suferinţele lui Werther se urmează-n pieptu-i toate,
                        Deşi nu ca el eroic vrea cucoşul să s-ucidă;
                        El iubeşte – ea socoate cum portiţa să-i deschidă,
                        Dar ruşinea-i virginală de la scopu-i o abate.
 
                        „Nu, nu! Ca din întâmplare, ca dincolo rătăcită,
                        Să mă afle cumva noaptea şi să-mi caute chichiţă.”
                        Şi când luna împle noaptea, trist, ea urcă o căpiţă,
                        Sare gardul şi timidă lin păşeşte îndrăgită…
 
                        Rămâneţi cu bine toate a copilăriei soaţe,
                        Căci instincte tăinuite au învins în ea fecioara.
                        „Ce-am să pierd?, gândeşte dânsa, tot îmi spun de o comoară
                        De păzit grea, ce odată trebuie s-o pierzi în viaţă.”
 
                        Dar deodată el s-arată – ruşinoasă vrea să zboare,
                        El aleargă după dânsa – cum ar vrea şi cum n-ar vrea;
                        Cum îi place să se lase prinsă. Sub aripa-i grea,
                        Ea se simte fericită, deşi-afectă supărare.
 
                        – Vrei să fugi?, suspină dânsul, mă urăşti atât de tare?
                        – Te urăsc! surâde dânsa cu-inocentă şireţie,
                        Cum să nu te-urăsc, tirane, când tu vrei să-mi faci rău mie?
                        El jură că nu şi cere botişor de împăcare.
 
                        Cum să nu-i dea? Poate dânsa să refuze-o rugăciune,
                        Spusă cu delicateţă şi poetic-formulată?
                        S-ar cădea ca să reziste? şede bine? înfocată,
                        Fericită e că pierde ce-ndoieşte preţul iubirii.
 
                        Ceru-ntinde sus senina-i pânzărie de azur,
                        Ca cusută e cu stele tremurând de-aurul lor grele.
                        Când o-acopăr a lui aripi, când îl simte pe-a ei şale,
                        Inocenţa-i sângerează, i se-ntunecă împrejur.
 
                        Ţine mult această dulce, amoroasă nerozie.
                        Al ei suflet se topeşte de-ntunericul molatec,
                        Simte pare c-o pătrunde un piron roş de jeratec,
                        Ce-o omoară ş-o turbează, o-ndeliră ş-o sfâşie.
 
                        Ochişorii şi-i închise, ca topită stă acuma,
                        Şi în vocea ei muiată pipăieşte neînţeles.
                        El o mângâie, o-ncredinţă, că de cer a fost trimes
                        Şi menit ca s-o iubească şi să-i joace dulcea glumă.
 
                        – Tu! – ea zise – ce frumos eşti, rege-al lumii de găini.
                        Eu te iert! amoru-ţi dulce ca şi miros de garoafă.
                        Şi ca-n vechile tragedii el răspunde-n antistrofă:
                        – Tu eşti Venus în poiată, ochii tăi cereşti lumini.
 
                        Din istoria puicuţei asta-i partea cea întâie,
                        Asta e icoana scump-a săptămânilor de miere;
                        „Poezia-i intervalu-între plăcere şi plăcere” –
                        Optimist filozofează cu cucoşul ce-o tămâie.
 
                        Dar curând al ei caracter şi simţirea ei naivă
                        Se schimbă-n cochetărie. Cucoşeii cei mai tineri
                        Împlu curtea strălucită a moţatei noastre Vineri
                        Şi la glasul lor subţire ea s-arată milostivă.
 
                        Al găinăriei-Adonis, cu privirile-ndrăzneţe,
                        Petit-crevé blazat, ironic, cu pasiuni titanomahe,
                        Obiectiv cronicei zilei a găinilor monahe,
                        Pe tipic îi face curte – Lovelace de la coteţe.
 
                        Cu plăcere ea admite curtea junelui şăgalnic.
                        Orice-obrăznicie, rugă, ea îi trece cu vedere,
                        Ca-n sultanul vechi să-escite gelozie şi durere –
                        Vai! de unde poate crede un sfârşit atât de jalnic!
 
                        Căci sultanul, care-o crede cum că e necredincioasă,
                        Tânărului Cicisbeo el acum căta pricină.
                        Cu curaj el se ridică, creasta-i roşă se-nvenină
                        Şi lugubru el îi zice: – „Fugi sau mori tu, ticăloase!”
 
                        Făt-Frumos gâtu-şi îndoaie îndărăt şi îi răspunde:
                        – Nu m-atinge a ta insultă, tu, de-origină plebeu –
                        Diferenţa prea e mare, cine eşti? şi cine-s eu?
                        Eu petrec şi eu fac curte cui voiesc şi orişiunde.
 
                        -Te-oi sili să lupţi cu mine! iritat strigă sultanul.
                        Îşi zburli penele-n ceafă şi cu furie s-aruncă.
                        Luptă crunt, pe când deoparte stă nefericita pruncă,
                        Urzitoarea Iliadei, ce îşi plânge Don Juanul.
 
                        Se trântesc, se rup cu ciocul şi mănâncă tăvăleală –
                        Obosesc. Se naşte-acuma pe-o minută armistiţ.
                        Dar curând se-ncaier iarăşi. Don Juanul cel pestriţ
                        Cade-n sânge şi sultanul trâmbiţă pe el cu fală.
 
                        Iară dona nu trădează ce-n simţire-i se petrece,
                        Nu trădează de-i durere, voioşie, nepăsare –
                        Poate vru să dea preţul părţii cei învingătoare
                        Şi de-aceea rămăsese ca şi marmura de rece.
 
                        Ci profetic se arată preoteasa culinară –
                        Ia pe mort în poala-i sacră, de-a lui haină îl despoaie;
                        Ea îl spală-n apă sfântă, şi în scumpe măruntaie
                        Pun miresme felurite pentru jertfa mortuară.
 
                        ‘N-învârtiri misterioase peste focul vetrei sfinte,
                        Ea-l întoarce, curăţindu-l de lumeştile-i păcate.
                        Palamarul ce slujeşte pământească zeitate
                        În Olymp îl ia şi-l duce, jertfa zeilor fierbinte.
 
                        Şi în râsuri nesfârşite, artificie de glume,
                        În vorbiri spirituale, observaţii învăţate,
                        Despre-a artei culinare mari mistere-ntunecate,
                        În divină nepăsare, ei stau jertfa s-o consume.
 
                        Vai! de ce nu ţine nimeni o oraţie funebră
                        Şi nu-ntoană-un De profundis pentru soarta-i mucenică!
                        Peste-a raclei porţelane nici o lacrimă nu pică.
                        Inima zeilor lumii, de ingrată, e celebră.
 
                        Ori n-au fost eroi în lume, înţelepţi şi virtuoşi –
                        Unii-n lupte pentru bine a lor sânge şi-l vărsară,
                        Ceilalţi lângă lampa albă sânta viaţă-şi consumară
                        Să-i lumineze – ca să aibă soarta bietului cucoş?
 
                        Oare el nu are asemeni soarta oricărei fiinţe?
                        Suferinţele unuia bucurii le sunt altora;
                        Viaţa multora se stinge spre-a hrăni viaţa multora
                        Şi mâncarea reciprocă e-a istoriei fiinţă.
 
                        Bietul rac! De viu l-aruncă ca să fiarbă-n vinul cald.
                        Câte sufere? – ce-i pasă celui care nu e rac!
                        Ce îi pasă păsăruicii ce munceşte pe-un gândac
                        Sau păianjenul, ce suge capul muştei de smarald.
 
                        Păsăruica ia în sine simţul, gândul dintr-un greier
                        Ce ucide. Al lui suflet pe-al ei suflet -navuţeşte…
                        Şi cucoşul care moare naşte-n cel ce-l mistuieşte,
                        Cine ştii ce simţ în suflet, cine ştii ce gând în creier.
 
                        Dar sultanul spre durerea puiculiţei lui naive,
                        Ce-omorî în duel pe-un tânăr de-o speranţă-atât de mare,
                        La răcoare-i pus sărmanul, ca să cugete-n mustrare
                        L-ale codicii penale paragrafe respective.
 
                        Deci puicuţa văduvită singuric-acum rămâne.
                        ‘N-început îşi plânge soarta şi părea nemângâiată;
                        Dar curând cucoşi mai tineri împlu partea neocupată
                        A duioasei inimioare de amor şi jale pline.
 
                        Ea învaţă ca să uite. Ca marchiza de Châtelet,
                        Care pe Voltaire bătrânu-nlocui cu Saint-Lambert.
                        Pentru inima-i vicleană cucoşeii nu se cert,
                        Căci din tânăr în mai tânăr în-academia-i îi ié.
 
                        În curând ea pierde-n curte tot al noutăţii farmec.
                        Nu-i cucoş ce nu-i luase tot ce-o puică poate da,
                        În curând alte găini al ei nimb l-întuneca,
                        Cum odată-l întrecuse, pe Harun, vizirul Barmeg.
 
                        În zădar le imputează a lor gânduri senzuale.
                        „De – răspunde cu-ironie unul din amanţii foşti –
                        Inima-mi întreag-a ta e – dar ce vrei – noi suntem proşti,
                        Simţul îmblă dup-o carne mai tânără şi mai moale.”
 
                        În curând cade pe gânduri, deveni curând bigotă;
                        Cum se-ntâmplă, din Phrinee deveni călugăriţă.
                        Limba-i îmblă, ascuţită ca la vechea-i protectriţă –
                        Poiata afuriseşte şi ograda poliglotă.
 
                        Şi atunci găinăreasa de căderea-i se îndură:
                        Despărţi găinărimea cu viaţă imorală
                        De chilia solitară a puicuţei, ce îşi spală
                        A trecutului păcate prin asceza cea obscură.
 
                        Ea căta societatea părinţelului Chirilă,
                        A claponului lugubru cu humorul lui de bute;
                        El iubeşte-n ea ideea frumuseţii cei trecute,
                        În matroana desflorită vede încă pe copilă.
 
                        Ea vedea în înţeleptul cu-arătare reverendă
                        Prototipul cucoşimii, pe-al cucoşilor cucoş,
                        Când cu flori de-oratorie şi cu ochi bisericoşi,
                        Adâncit platonizează în tiradă somnolentă.
 
                        Astfel dar fini şi dânsa drumul sorţii pământene:
                        Arde lumânarea vieţii până la un căpiţel.
                        Şi acum la bătrâneţe, să-l uzeze şi pe el,
                        Ea drept candelă l-aprinde fiinţei suprapământene.
 
                        Untdelemnu-n sânt-pretinsa vatră a bigoteriei
                        E acelaşi ce-n amoruri pământene-a licurit;
                        Duhul sfânt în chip de porumb nu din cer s-a pogorât
                        Ci mai jos de brâu l-avuse Iosif şi l-a dat Mariei.
 
                        Iară voi, ce-n nopţi când luna peste vârfuri de copaci
                        Ca un scut de-argint răsare, împlând lungile alee
                        C-umbre negre şi dungi albe – urmăriţi pe vreo femeie,
                        Supusând sub a ei poale mult mai mult decât doi craci;
 
                        Voi, ce-uniţi tot universul în zâmbirea minţii scurte,
                        Ce cătaţi gândiri de înger -n-ochii mari, cari vă par
                        Două nopţi însprâncenate, – vie-vă-n minte măcar
                        Cum că demonul din ochii-i e acelaşi de sub burtă.
 
                        Ah, gândiţi o clipă numai la suliţa cu vârf roş
                        Şi la rana ce o face, sângele-inocent ce-l varsă –
                        Ca să vezi câte iluzii minte inima cea arsă,
                        Pe când dona e-o găină şi seniorul un cucoş.
 
                        Deci dară, boieri de cinste – că-mi făcui tot boierescul
                        Mai cu rime, mai cu vorbe, când de samă, când de clacă;
                        Am ajuns la deci – mă scarpin – închid cartea mea posacă
                        Şi cu multă plecăciune vi se-nchină
 
                        – Minunescu.
