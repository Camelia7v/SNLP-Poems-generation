                        Bătaia cea rară-n ceasornic
                        Acum a-ncetat.
                        Hatmanul se uită mirat
                        La marele vornic –
                        – „E vânt şi pe ape a-nnoptat!”
 
                        Dar ce-au fost aceste cuvinte,
                        Şi-aşa din senin?
                        Bând focul spumosului vin,
                        Vorbeau de logodnă înainte,
                        Dorindu-şi norocul din plin.
 
                        Şi-acum ei deodată tăcură
                        Cu ochii-n pământ.
                        Vorbi parcă glas din mormânt –
                        Ce vorbe-avu vornicu-n gură,
                        Cu noapte, cu ape, cu vânt?
 
                        Nici unul nu-ncearcă să rupă
                        Tăcerea. Le mor
                        Mărgelele vinului lor
                        În plina şi uitată-le cupă.
                        Şi-un gând li-e pe inimi zăvor.
 
                        E noapte,şi vântul e rece
                        Şi norii-s a ploi.
                        Mai steteră o vreme,şi-apoi
                        Hatmanul se scoală să plece –
                        Aşa-s de-obosiţi amândoi!
 
                        Dar vornicul n-are alinare:
                        – „Să-ncalece zece-n curând!”
                        Cu zece, el însuşi calare,
                        Dă pinteni şi-aleargă tăcând.
 
                        Copitele sună prin noapte,
                        Şi-i vânt şi e nor.
                        – „Mai iute, voinici, că eu mor!”
                        Miraţi ei se-ntreabă cu şoapte
                        De fapta stăpânului lor.
 
                        Nu-i umblet, e goană nebună,
                        Sălbatec un hop,
                        Cum fug cei ajunşi de potop –
                        Deodată un tropot răsună
                        Din stânga, de cai în galop.
 
                        Răspântia căii le-aduce
                        Un stol cunoscut:
                        Hatmanul! E parcă făcut!
                        Prin noapte el unde se duce,
                        De-ai săi slujitori petrecut?
 
                        S-opriră din goană pe-o clipă
                        Bătrânii boieri –
                        Dar nu!Au fost numai păreri.
                        Tăcuţi ei se alătură-n pripă,
                        Dând goanei sporite puteri.
 
                        Ei n-aveau nimic ce să-şi spună
                        Şi nu s-au mirat.
                        Acum ei vedeau răsfirat
                        Ce-amar li-e ursit să-i răpună:
                        E vânt şi pe ape a înnoptat!
 
                        Mai iute, mai iute! Prin ape
                        De-a dreptul de tot.
                        Luaţi-mi şi Dunărea-not
                        Şi cine-i cu zile, să scape!
                        Şi-aleargă voinicii cât pot.
 
                        Când soarele-un drum dimineţii
                        Prin nori i-a făcut,
                        El numai pe doi i-a văzut,
                        Pe doi, că pe cale drumeţii
                        Pe rând de oboseal-au căzut.
 
                        Mirat el vedea de pe-un munte
                        Ca dou-arătări
                        Alături boierii-călări,
                        Şi-a bărbilor Dunări cărunte
                        Săltându-le vântu-n suflări.
 
                        Departe-i petrece pe cale,
                        Îi vede c-abat
                        La dreapta spre marele sat
                        Şi-n satul acela din vale
                        La casa cea mare-au intrat.
 
                        La vornic e plânset în casă
                        Şi-i fum de făclii
                        Alături, sărmanii copii
                        Dorm fără de suflet, pe-o masă,
                        Frumoşi şi cuminte ca vii.
 
                        Pescarii pe apă-i văzură
                        Pe-amurgul fatal,
                        Şi-ntoarsă pe-o dungă de-un val
                        Zbătându-se luntrea,căzură
                        Şi-acolo pieriră la mal.
 
                        Tu-ţi plânge-acum, vornice, fata!
                        Hatmane, pe-al tău,
                        Boceşte-ţi frumosul flăcău,
                        Daţi chiote! Totul e gata,
                        Şi-n umbră pândeşte ceas rău!
