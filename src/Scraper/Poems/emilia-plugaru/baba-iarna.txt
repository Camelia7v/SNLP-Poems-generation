                        Baba Iarnă-şi mână norii
                        Plini cu nea, spre asfinţit.
                        Vin cocorii, vin cocorii!
                        Iarba-n glie a-nverzit!
 
                        Baba Iarnă-şi mână norii,
                        Dar un nor mai zăpăcit,
                        Tot zburând de colo, colo,
                        Făr-să vrea s-a rătăcit.
 
                        Unde-i baba, unde-i Iarna?
                        Unde-i cârdul meu de nori?
                        Ce să fac? Se-ntreabă norul,
                        O să zbor după cocori.
 
                        Ia priviţi spre cer, prieteni!
                        Strigă jos un copilaş,
                        Vin cocorii, vin cocorii!
                        I-a adus un nouraş!
 
                        Însă vai, ce se întâmplă?!
                        Stau copiii-n loc miraţi.
                        A pornit din nou să ningă?
                        Fulgii sunt adevăraţi?
 
                        Cum să ningă? Cum să ningă?
                        Primăvara e în toi!
                        – Copilaşi, le strigă norul,
                        M-am întors din nou la voi!
 
                        Nu vă speriaţi, căci Iarna
                        A plecat spre asfinţit!
                        Plec şi eu! Acuş! Îndată!
                        Of, că tare-s zăpăcit…
