                        Soră fragă, frate hrib,
                        Descântaţi-mi să mă schimb.
 
                        Soră mură, frate-alun,
                        Învăţaţi-mă să spun –
 
                        Nu mă doare, nu îmi pasă,
                        Codru-i verde, frunza-i deasă,
 
                        Ceru-i cer, iarba e iarbă,
                        Nu gândeşte, nu întreabă.
 
                        Trece clipa nu se sperie –
                        Clipele mai sunt puzderie.
 
                        Trece ora, nu se teme –
                        Orele se scurg pesemne.
 
                        Trec şi zilele uşor –
                        Ăsta o fi rostul lor.
 
                        Trece anul ca un gând –
                        Unde s-o mai fi ducând?
 
                        Trece veacul, nu i-e teamă –
                        Nici nu la băgat în seamă.
 
                        Soră floare, frate spine,
                        Faceţi-mă şi pe mine
 
                        Să nu simt, să nu mă doară,
                        Să învăţ de la izvoară
 
                        Să tot cânt şi să tot curg
                        De din zori până-n amurg,
 
                        De din zori până-n chindie,
                        Din vecie în vecie…
