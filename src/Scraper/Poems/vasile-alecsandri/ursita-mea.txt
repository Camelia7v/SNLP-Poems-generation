                        Într-un castel, departe,
                        Din ceruri avui parte
                        Să văd un îngerel.
 
                        Mult trist era castelul!
                        Mult vesel îngerelul,
                        Mult gingaş, tinerel!
 
                        Avea cereşti blândeţe,
                        Pe frunte-i dulci albeţe,
                        În ochii-i dulce foc,
 
                        Ş-o tainică zâmbire,
                        Ş-un suflet cu iubire,
                        Ş-o soartă cu noroc.
 
                        Eram eu încă june…
                        Acea scumpă minune
                        Era ursita mea!
 
                        Aşa avui eu parte
                        Într-un castel, departe,
                        A mă-ntâlni cu ea.
 
                        Într-un palat, pe mare,
                        Într-un oraş, ce pare
                        Din valuri răsărit,
 
                        Departe de-a mea ţară,
                        În urmă văzui iară
                        Ursita ce-am iubit.
 
                        Ş-acolo, fără frică,
                        Pe Marea Adriatică
                        Gondola ne-a primblat,
 
                        Şi-n leagăn de iubire,
                        Pierdut în fericire,
                        Tot sufletul i-am dat!
 
                        Pe soare şi pe lună.
                        Cu mine împreună
                        A fost ursita mea…
 
                        Aşa avui eu parte,
                        Într-un palat, departe,
                        A mă iubi cu ea!
 
                        *
 
                        Iubitu-ne-am în lume,
                        Plutind pe-a mării spume,
                        Călcând pe verde plai,
 
                        Şi, lumii dând uitare,
                        Cu-o lungă sărutare,
                        Trecut-am lin prin rai,
 
                        Dar într-o noapte lină
                        O palidă lumină
                        Se stinse în eter,
 
                        Şi îngeru-mi cu jale,
                        Zburând pe-a stelei cale,
                        Se-ntoarse iar în cer.
 
                        Eram atunci pe mare…
                        În dulcea-i legănare
                        Muri ursita mea!
 
                        Aşa avui eu parte
                        A sta în veci departe
                        Ş-a plânge după ea!
 
