                        Frunză verde de negară,
                        A ieşit Bujor în ţară!
                        Bate, pradă, nu omoară,
                        Pe ciocoi îi bagă-n fiare,
                        Să-i dea bani de cheltuială
                        Şi haine de primeneală.
                        Bujor iese, Bujor zice:
                        „Halal de tine, voinice!
                        Haideţi, copii, după mine
                        Că ştiu calea-n codru bine
                        Şi ştiu turme de berbeci,
                        Izvoare cu ape reci,
                        Şi neveste frumuşele
                        Şi desagi cu rubiele!”
                        Ici în vale, colea-n vale
                        Sună-un glas duios cu jale,
                        Glas frumos de fată mare,
                        Bujor prinde-o sărutare!
                        Ici în vale, la pârâu,
                        Două fete spală grâu,
                        Bujor le ţine de brâu!
                        Ici în vale, la fântână,
                        Două fete spală lână,
                        Bujor le strânge de mână!
                        Ici în valea lui Terinte,
                        Două fete culeg linte,
                        Bujor le scoate din minte!
 
                        II
 
                        Frunză verde de negară,
                        La Focşani, între hotare,
                        Este-un bordei cam plecat
                        De copaci înconjurat.
                        Acolo-i Bujor culcat,
                        La Aniţa văduviţa,
                        Ce-i dă vin tot cu vedriţa
                        Şi-l îmbată cu guriţa!
                        „Aniţico, draga mea!
                        Mult mi-e dor de-o floricea,
                        Floricică rumeoară
                        Care-o porţi în buzişoară.”
                        „Ştefănică Bujoraş!
                        Floricica da-ţi-o-aş.
                        Na şi na guriţa mea
                        De-o sărută cât îi vrea.
                        Iar de băut, nu mai bea,
                        Că potira-i cât colea.”
                        „Las’ să vie că nu-mi pasă
                        Când mi-e paloşul pe masă
                        Şi mândruţa drăgăstoasă.”
                        Sărutatul n-a sfârşit,
                        Potira c-a şi sosit.
                        Luptat-a Bujor, luptat,
                        De potiră n-a scăpat!
 
                        III
 
                        Frunză verde de negară,
                        Pe Bujor mi-l duc prin ţară
                        De-l arată ca pe-o fiară!
                        Şi mi-l pun la închisoare,
                        Fără arme, fără soare!
                        Oliolio! codru frunzos,
                        Cât eşti vara de frumos,
                        Iarna putrezeşti tu jos!
                        Ca tine Bujor în gros
                        Sta culcat cu faţa-n jos.
 
                        IV
 
                        Frunză verde de negară,
                        Pe Bujor mi-l judecară,
                        La Divan îl întrebară,
                        Mulţi creştini de-a omorât
                        Cât prin ţară a hoţit?
                        Iar Bujor cruce-şi făcea
                        Şi cu dreptul răspundea:
                        „Mort de om eu n-am făcut,
                        Dar ciocoi mulţi am bătut!”
                        „Ştefane Bujorule,
                        Unde-ţi sunt averile
                        Ca să-ţi scapi tu zilele?”
                        „Le-am ascuns pe la copaci,
                        De-ajutor la cei săraci,
                        Să-şi cumpere boi şi vaci!”
 
                        V
 
                        Frunză verde de negară,
                        Bujor se suie pe-o scară…
                        Plâng săraci cu jale-amară,
                        Că nu-i scara domnilor
                        Şi e scara hoţilor,
                        Calea neagră-a morţilor!
 
