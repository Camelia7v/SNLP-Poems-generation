                        Era băiat frumos la chip şi blând,
                        El a venit acasă azi oftând;
                        Şi mamă-sa, văzându-l supărat,
                        L-a strâns la piept, pe ochi l-a sărutat
                        Şi-a zis, privind cu drag în ochii lui:
                        Tu ai ceva pe suflet şi nu-mi spui!
                        Parcă te temi că-ţi mustru gândul tău,
                        De ce nu-mi spui? Nu vezi cât eşti de rău!
                        Şi ea plângea, cum plânge fiul mic,
                        Şi-a plâns şi el, şi n-a răspuns nimic.
 
                        Să-i spună mamei! Da, când a plecat
                        De la iubita lui, el revoltat
                        Venea nebun şi dus d-un singur gând
                        S-ajungă lângă mă-sa mai curând,
                        Să-i spună tot! Dar când a fost în prag,
                        A stat pierdut în loc o, laşul ce-i!
                        Azi îl ardea privirea cald-a ei,
                        Şi braţele-i, care-l strângeau cu dor,
                        Azi îl durea îmbrăţişarea lor,
                        Şi toată vorba mamei îl durea
                        Şi silnic el s-a smuls de lângă ea.
                        El a fugit de mă-sa. Abătut,
                        O întreagă zi pe lunci el s-a pierdut
                        Şi la iubita lui el se gândea,
                        Şi la cuvintele ce le-a zis ea:
                        Eu voi iubi pe unul dintre toţi;
 
                        Din pieptul mamei tale, dacă poţi
                        Să-mi dai tu inima al meu vei fi!
                        Voiesc un talisman! De voi iubi,
                        Să fiu iubită! Vreau să ştiu cum eşti,
                        Eu cer un singur semn, că mă iubeşti!
                        Şi el s-a îngrozit de-acest cuvânt!
                        Ea-şi bate joc de ce-avea el mai sfânt,
                        Şi, ca d-un demon, el s-a rupt de ea,
                        Dar o iubea nebun, el o iubea
                        Mai mult acum fără-nţeles
                        Vorbea cu sine, şi gemea mai des;
                        Şi se-ngrozea de gândul că-ntr-o zi
                        Această fată-l poate birui.
                        Să-şi piardă mama-n chip atât de laş,
                        De doua ori să fie ucigaş!
                        Şi-a doua zi s-a dus şi-a întrebat
                        Pe draga lui, dar ea şi-acum i-a dat
                        Răspunsul vechi. şi el gemea plângând
                        Şi nu putea să fugă d-acest gând
                        Şi nouă nopţi cu gândul s-a zbătut
                        Şi-n urmă-a dus iubitei ce-a cerut.
 
                        El n-a putut să plângă şi-ar fi plâns,
                        În mână tremurat ţinea, dar strâns
                        Odorul drag, o inimă şi-a cui?
                        Aceasta este răsplătirea lui!
                        Ea l-a iubit, ca ochii ei, şi blând
                        Plângea şi ea, când îl vedea plângând,
                        Şi şi-ar fi dat şi capul pentru el:
                        Şi-acum o răsplăteşte-aşa mişel!
                        El nu mai are mamă! El a pus
                        Iubirea unei fete mai presus
                        D-a mamei lui – ce mult a dat
                        Şi-n schimb el nu ştia ce-a cumpărat!
                        Fiori simţea cum îl îneacă reci;
                        Îi răsunau blestemele de veci
                        A mamei, numai şoapte fără glas,
                        El o simţea venind cu pas de pas
                        Pe urma lui, el o vedea plângând
                        Cu degetul spre dânsul arătând
                        Şi-atunci, d-atâtea gânduri abătut,
                        Împleticindu-se, el a căzut
                        În drum, ţinându-şi talismanul strâns
                        La piept. şi-un glas amestecat cu plâns
                        A răsărit atunci înduioşat
                        Şi plin d-o milă dulce l-a întrebat:
                        Tu te-ai lovit, iubitul meu? Să-mi spui!
 
                        Era inima moart-a mamei lui.
