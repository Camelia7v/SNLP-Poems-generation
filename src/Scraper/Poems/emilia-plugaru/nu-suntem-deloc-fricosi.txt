                        Prin ogradă, printre raţe
                        Bob, Tărcuş şi cu Grivei
                        Trei căţei pufoşi se joacă
                        Şi se ceartă între ei:
 
                        – Eu aici sunt cel mai mare!
                        – Iar eu cel mai curajos!
                        – Eu mă lupt chiar şi cu lupul,
                        Cât n-o fi de fioros!
 
                        Deodată în ogradă
                        Vine un gânsac nervos.
                        – Haide iute să ne-ascundem
                        – Ăsta nu-i chiar… sănătos!
 
                        Şi căţeii fuga, fuga,
                        Se ascund sub un tufiş.
                        Stau chitic, nici mârc nu zic,
                        Se tot uită pe furiş.
 
                        – Mârr, mârr, mârr! bătrânul Rex
                        Pare-se că-i supărat:
                        – Frică vi-i de un gânsac?
                        – Hai, ieşiţi, că a plecat…
 
                        – Las’ că-i arătăm noi lui!
                        Din tufiş ies trei căţei.
                        – Nu suntem deloc fricoşi,
                        Suntem doar… prea mititei.
