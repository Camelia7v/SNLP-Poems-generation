                        Eu nu cred nici în Iehova,
                        Nici în Buddha-Sakya-Muni,
                        Nici în viaţă, nici în moarte,
                        Nici în stingere ca unii.
 
                        Visuri sunt şi unul ş-altul,
                        Şi tot una mi-este mie
                        De-oi trăi în veci pe lume,
                        De-oi muri în vecinicie.
 
                        Toate-aceste taine sfinte
                        – Pentru om frânturi de limbă –
                        În zădar gândeşti, căci gândul,
                        Zău, nimic în lume schimbă.
 
                        Şi fiindcă în nimica
                        Eu nu cred – o, daţi-mi pace!
                        Fac astfel cum mie-mi pare
                        Şi faceţi precum vă place.
 
                        Nu mă-ncântaţi nici cu clasici,
                        Nici cu stil curat şi antic –
                        Toate-mi sunt de o potrivă,
                        Eu rămân ce-am fost: – romantic.
