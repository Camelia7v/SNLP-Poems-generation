                        Arză-te focul, pădure,
                        Ş-ai cădea sub o secure!
                        Arde-ar lemnele din tine
                        Cum arde inima-n mine,
                        Să-mi fac drum până la vecine,
                        Şi de sus, din mănăstire,
                        Unde zac în părăsire,
                        Să văd cârduri de copile
                        Care mă sfârşesc de zile,
                        Şi să văd pe draga mea
                        Care m-am iubit cu ea
                        În copilăria mea.
                        N-ar avea loc în pământ
                        Şi l-ar bate Domnul sfânt
                        Cine m-a călugărit
                        Şi de ea m-a despărţit!
                        Eu n-am fost de pustnicie,
                        Căci am fost de voinicie,
                        Nici am fost de mănăstire,
                        Ci de lume cu iubire,
                        Că mă-nchin pe la icoane
                        Cu ochii pe la cucoane,
                        Şi citesc, întorc la file
                        Cu ochii pe la copile.
                        Unde văd o fată mare,
                        Rasa-mi tremură-n spinare,
                        Unde văd puicuţa mea,
                        Zboară sufletu-mi la ea
                        Ca roiul la floricea!
 
