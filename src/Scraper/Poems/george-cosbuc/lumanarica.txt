                        Râd cu toţii! Singur mortul
                        Tace-aşa pe loc.
                        Vine-o fată, pune ortul
                        Mortului pe piept, sub cruce,
                        O sărută şi se duce
                        Să se înşire-n joc.
 
                        Patruzeci de mâni aşteaptă
                        Focul călător:
                        Ce primeşte mâna dreaptă
                        Cealaltă mână-alungă –
                        Vezi abia o roşie dungă
                        Dintr-un punct în zbor.
 
                        Dar zburând, slăbeşte focul
                        Aripile-i scad,
                        Se înghionteşte întruna locul
                        Până n-o să mai rămână:
                        Cui i se va stinge-n mână
                        Ţandăra de bord?
 
                        Dar ea zboară, zboară-n pace.
                        Grabnic într-un glas
                        Colo-n colţ: – „Ei, na-ţi-o, drace!”
                        Şi-ntr-aceeaşi clipă unul
                        Mai din dos: – „Ei, vezi nebunul,
                        Mi-o azvârlit-o în nas.”
 
                        – „Petre, tu? Hai, scoate banul
                        Sună-l să-l vedem.
                        Ce-ai tu, Petre, cu tărâmul?”
                        – „O să-mi fie naş, cumetre.”
                        – „Las’ că ştim! Eşti vrednic, Petre,
                        Vrednic să te bem.”
 
                        Sună banul pe comoară –
                        Şi din nou la gard
                        Zboară, tot mai mică, zboară
                        Ca un fulg lumânărica,
                        Multe, multe mâni, de frica
                        Stingerii, se ard.
 
                        Sfârâie făclii aprinse
                        Lângă mort acum.
                        Numai gâturi vezi întinse,
                        Numai ochi pierduţi cu firea,
                        Stând ţinti în urmărirea
                        Flăcării de drum.
 
                        Iat-o, nu-i! aşa-i de slabă:
                        Dar deodată ce-i?
                        Nu ştiu care drac de babă,
                        Stând pe vatră sus, ca ţapul
                        Ca să vadă peste capul
                        Altora femei.
 
                        S-a plecat prea mult, să vadă
                        Şi, deodată, hu!
                        Şi nu singură să cadă,
                        A mai tras cu ea vreo două –
                        Ce să vă mai spun eu vouă
                        Hohotul ce fu!
 
                        Haide! S-a stins lumânărica.
                        Zarvă-ntre femei:
                        – „Aoleu, e la Florica!”
                        – „Nu-i la ea; e la Ileana.”
                        Iar flăcăii trag cu geana,
                        Râd apoi şi ei.
 
                        Râd cei moşi cu albe plete,
                        Iar Ileana-i foc.
                        Hohoteşte-un stol de fete,
                        Iar nevestele s-adună;
                        – „Vino, fă, nu fi nebună,
                        Vezi că-i numai joc.”
 
                        Şi cum stă proptit în coate,
                        Unul din bătrâni,
                        Cel mai mare domn pe toate,
                        Până şi pe-un fir de sare,
                        Dacă dă cel sfânt şi-l are,
                        Ia nuiaua-n mâni:
 
                        – „Haide, şi de ţi-or pune fato,
                        Braţul după gât,
                        O să-i răspopesc, că iat-o!
                        Am porunci de la vlădică:
                        Cine nu mi-o şti de frică
                        Nu mi-o şti, şi-atât!”
 
                        De-aş putea eu spune fostul
                        Cum a fost întreg,
                        Meşter, neică, mi-ar fi rostul!
                        Poate-aş isprăvi pe gheme
                        Până mâni cam pe-astă vreme,
                        Ei, dar nu mă leg!
 
                        Dintr-o vorbă hohot iese,
                        Hohot dintr-un semn,
                        Stau urcaţi acum pe mese,
                        Pe cuptor, pe unde-apucă
                        Şi nevrând găsesc s-aducă
                        Râsului îndemn.
 
                        Singur mortu-n sfânta-i pace
                        Doarme somnul lui –
                        Să te miri de el că tace!
                        Iar lumânărica zboară,
                        Râde-n drumul ei uşoară,
                        Iat-o iar că nu-i.
 
                        Las’ să doarmă-n pace mortul,
                        Om fără noroc!
                        Vine-o fată, pune ortul
                        Mortului pe piept, sub cruce:
                        O sărută şi se duce
                        Să se înşire-n joc.
