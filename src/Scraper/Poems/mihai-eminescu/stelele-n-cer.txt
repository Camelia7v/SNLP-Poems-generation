                        Stelele-n cer
                        Deasupra mărilor
                        Ard depărtărilor
                        Până ce pier.
 
                        După un semn
                        Clătind catargele,
                        Tremură largele
                        Vase de lemn;
 
                        Nişte cetăţi
                        Plutind pe marile
                        Şi mişcătoarele
                        Pustietăţi.
 
                        Stol de cocori
                        Apucă-ntinsele
                        Şi necuprinsele
                        Drumuri de nori.
 
                        Zboară ce pot
                        Şi-a lor întrecere,
                        Vecinică trecere –
                        Asta e tot…
 
                        Floare de crâng,
                        Astfel vieţile
                        Şi tinereţile
                        Trec şi se stâng.
 
                        Orice noroc
                        Şi-ntinde aripile
                        Gonit de clipele
                        Stării pe loc.
 
                        Până nu mor,
                        Pleacă-te, îngere,
                        La trista-mi plângere
                        Plină de-amor.
 
                        Nu e păcat
                        Ca să se lepede
                        Clipa cea repede
                        Ce ni s-a dat?
