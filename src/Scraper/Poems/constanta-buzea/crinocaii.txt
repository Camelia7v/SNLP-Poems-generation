                        Ştiţi că băieţelul nostru
                        Duce crinii de căpăstru?
                        Crinii sunt căluţi subţiri
                        La trăsuri cu trandafiri.
 
                        Crinii-cai au frunze-n piele
                        Şi căpestre de zorele:
                        Crini-cai verzi într-un picior,
                        Au cap alb cu şase flori.
 
                        Două flori sunt ochii lor,
                        Alte două sunt urechi,
                        Încă două, flori-perechi.
                        Ce să fie? Ochi mai vechi.
 
                        Hai să mergem la plimbare,
                        O plimbare cu alai,
                        Patru crini, patru picioare,
                        Din opt crini se fac doi cai.
 
                        Să le dăm la cai mălai,
                        Crinii cu lumini se-adapă,
                        Să mânăm cu bici de apă
                        Herghelii de crino-cai.
 
                        Crinii-cai au frunze-n piele
                        Şi căpestre de zorele:
                        Crini-cai verzi într-un picior
                        Au cap alb cu şase flori.
