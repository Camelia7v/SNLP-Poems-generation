                        – Albă păsărică!
                        Ce stai singurică
                        Lângă cuibul tău?
                        Nu-i ziua senină,
                        Sau nu curge lină
                        Apa la pârău?
 
                        De ce plângi cu jale?
                        Vezi surorile tale
                        Cum se veselesc.
                        Prin luncile-umbroase
                        Vezi cât de voioase
                        Zbor şi ciripesc!
 
                        Ce durere, spune,
                        Ce dor greu supune
                        Inimioara ta,
                        De stai singurică,
                        Dragă păsărică,
                        Şi nu poţi cânta?
 
                        – Frate, în depărtare
                        O pajură mare
                        Se-nalţă mereu.
                        Gheara-i se lungeşte,
                        Ochiu-i se ţinteşte
                        Tot spre cuibul meu.
 
                        Apa-i lină, frate,
                        Frunza lin se bate
                        În codru-nflorit.
                        Dar cuibu-mi jos cade
                        Că de mult îl roade
                        Un şarpe cumplit!
 
