                        Uşoare sunt vieţile multora.
                        Ei prind din zbor plăcerea trecătoare,
                        În orice timp au clipa lor cu soare
                        Şi-n orice zi le-apare aurora…
 
                        Dar spune, tu, copilă visătoare,
                        De-am fost şi eu din rândul acelora,
                        De-mi eşti şi mie ce le eşti altora,
                        De nu mi-ai fost o stea nemuritoare?
 
                        Trăiam pierdut în umbra amorţirii,
                        Deşarta-mi viaţă semăna cu spuma
                        Şi orb eram la farmecele firii…
 
                        Deodată te văzui… o clipă numai
                        Simţii adânc amarul omenirii…
                        Şi iată că-l cunosc întreg acuma.
