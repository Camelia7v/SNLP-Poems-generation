                        A venit un lup din crâng
                        Şi-alerga prin sat să fure
                        Şi să ducă în pădure
                        Pe copiii care plâng.
                        Şi-a venit la noi la poartă
                        Şi-am ieşit eu c-o nuia:
                        „Lup flămând cu trei cojoace,
                        Hai la maica să te joace” –
                        Eu chemam pe lup încoace,
                        El fugea-ncotro vedea.
 
                        Ieri pe drum un om sărac
                        Întreba pe la vecine:
                        – „Poartă-se copiii bine?
                        Dacă nu, să-i vâr în sac!”
                        Şi-a venit la noi la poartă
                        Şi-am ieşit eu şi i-am spus:
                        – „Puiul meu e bun şi tace
                        Nu ţi-l dau, şi du-te-n pace!
                        Eşti sărac dar n-am ce-ţi face!
                        Du-te, du-te!” şi s-a dus.
 
                        Şi-a venit un negustor
                        Plin de bani, cu vâlvă mare,
                        Cumpăra copii pe care
                        Nu-i iubeşte mama lor.
                        Şi-a venit la noi la poartă
                        Şi-am ieşit şi l-am certat:
                        – „N-ai nici tu, nici împăratul
                        Bani să-mi cumpere băiatul!
                        Pleacă-n sat, că-i mare satul,
                        Pleacă, pleacă!” şi-a plecat.
