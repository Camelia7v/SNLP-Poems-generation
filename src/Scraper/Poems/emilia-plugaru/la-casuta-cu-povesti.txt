                        Suflă vântul când e toamnă.
                        Ploaia bate în fereşti.
                        Amintirile ne duc
                        La căsuţa cu poveşti.
 
                        Amintirile ne-ndeamnă
                        Să mai fim odată mici…
                        Veneam, nepoţei, vreo zece.
                        În căsuţă la bunici.
 
                        Cât eşti mic mereu la joacă
                        Gându-ţi este, dar când creşti,
                        Îţi dai seama că nespuse
                        Au rămas multe poveşti…
 
                        Astăzi nu mai e bunica,
                        Nici bunicul, au plecat.
                        Nu mai este nici căsuţa,
                        Alta-n loc s-a ridicat.
 
                        Câte vorbe blânde oare,
                        Bunii au luat cu ei?
                        Câte snoave şi poveşti
                        Nu au spus la nepoţei?
 
                        Chiar de vrem a vremii roată
                        S-o întoarcem, iarăşi mici
                        Nu mai devenim vreodată.
                        Azi suntem şi noi bunici.
 
                        Casa noastră e acum
                        Cu poveşti şi snoave plină.
                        Stăm, privim în lung de drum.
                        Când nepoţii or să vină?
 
                        Timpul pleacă spre apus
                        Şi atâtea lucruri bune,
                        Mai avem încă de spus.
                        Oare toate le vom spune?
 
                        Suflă vântul, încă-i toamnă.
                        Ploaia bate în fereşti.
                        Hai grăbiţi-vă, nepoţi,
                        La căsuţa cu poveşti!
