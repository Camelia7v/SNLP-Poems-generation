                        În prăpastia cea mare,
                        Unde vântul cu turbare
                        Suflă trist, înfricoşat,
                        Vezi o cruce dărâmată
                        Ce de vânt e clătinată,
                        Clătinată ne-ncetat?
 
                        Împrejur iarba nu creşte
                        Şi pe dânsa nu-şi opreşte
                        Nici o pasăre-al ei zbor;
                        Că sub dânsa-n orice vreme
                        Cu durere jalnic geme,
                        Geme-un glas îngrozitor.
 
                        Când e noapte fără stele,
                        Mii de flăcări albăstrele
                        Se văd tainic fluturând,
                        Şi prin ele crunt deodată
                        O fantasmă se arată,
                        Se arată blestemând.
 
                        Călător nenorocite,
                        Fugi de-acele căi pocite
                        De ţi-e calul de bun soi,
                        Că-n mormântul fără pace
                        Şi sub cruce-acolo zace,
                        Zace singur un strigoi!
 
                        *
 
                        Într-o noapte-ntunecată
                        Dulce şoaptă-namorată
                        Prin văzduh încet zbura.
                        Două umbre sta în vale,
                        Ce, cuprinse-n dulce jale,
                        Amor veşnic îşi jura.
 
                        Iar pe-o culme-n depărtare
                        Se vedea mişcând la zare
                        Un cal alb, copil de vânt;
                        Coamele-i erau zburlite,
                        Ş-a lui sprintene copite
                        Săpau urme pe pământ.
 
                        Nu te duce, nu, bădiţă!
                        (Zicea blânda copiliţă
 
                        Cu ochi plânşi, cu glas pătruns)
                        Ah! te jur pe sfânta cruce!
                        Stai cu mine, nu te duce…
                        Dar voinicul n-a răspuns;
 
                        Ci, strângând-o cu-nfocare,
                        După-o dulce sărutare,
                        Repede s-a depărtat
                        Şi, sărind cu veselie
                        Pe-al său cal de voinicie,
                        În văzduh s-a afundat.
 
                        *
 
                        Cine-aleargă pe câmpie
                        Ca un duh de vijelie
                        Într-al nopţii negru sân?
                        Cine fuge, cine trece
                        Pe la ceasul doisprezece?
                        Un cal alb, cu-al său stăpân!
 
                        Vântul bate, vâjâieşte,
                        Falnic calul se izbeşte,
                        De se-ntrec ca doi voinici.
                        Dar prin neguri iată, iată
                        Că lucesc pe câmp deodată
                        Mii de focurele mici.
 
                        Ele zbor, se depărtează.
                        Zboară calul, le urmează,
                        Păşind iute către mal.
                        Stai, opreşte! de pe stâncă,
                        În prăpastia adâncă
                        Au picat stăpân şi cal!
 
                        Şi de-atunci în fund s-aude
                        Gemete, blesteme crude
                        Care trec pe-al nopţii vânt.
                        Şi de-atunci ades s-arată
                        O fantasmă-nfricoşată
                        Care iese din mormânt!
 
