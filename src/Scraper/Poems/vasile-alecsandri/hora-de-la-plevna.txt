                        Colo-n Plevna şi-n redute
                        Stau păgânii mii şi sute
                        Stau la pândă tupilaţi
                        Ca zăvozi de cei turbaţi.
 
                        Las’ să şadă mari şi mici…
                        Trageţi hora, măi voinici!
 
                        Sus, în tabăra turcească
                        Dat-au tusea măgărească.
                        Răpciugoşii crunt tuşesc,
                        Cu ghiulele-n noi stropesc.
 
                        Las’ să crape, mici şi mari…
                        Trageţi hora, măi tunari!
 
                        Jos în vale, pe câmpie,
                        Başbuzuci de căsăpie
                        Şi cerchezi mereu cumpliţi
                        Rup cu dinţii din răniţi.
 
                        Las’ să rupă… rupe-i-aş!
                        Trageţi hora, călăraşi!
 
                        Ziua, noaptea, gloanţe plouă,
                        Tot pământu-i ud de rouă.
                        Nu e roua din senin,
                        Ci e sânge de creştin.
 
                        Las’ să ploaie ca din nori.
                        Trageţi hora, roşiori!
 
                        Iacă, mă! din parapete
                        Vine-o scroafă ca să fete
                        Opt godaci ş-un godăcel,
                        Tuşi cu râtul de oţel.
 
                        Las’ să fete mii de mii…
                        Trageţi hora, măi copii!
 
                        Ne-a veni şi nouă-odată
                        Zi de plată şi răsplată
                        Să-l aducem la aman
                        Pe Gaziul de Osman.
 
                        Vie! ura! la Balcani!
                        Trageţi hora, măi curcani!
 
                        Cât e negru, cât e soare,
                        Moartea şede pânditoare
                        Şi prin şanţuri şi prin râpi,
                        Şi tot bate din aripi.
 
                        Las’ să bată până mâni…
                        Trageţi hora, măi români!
 
