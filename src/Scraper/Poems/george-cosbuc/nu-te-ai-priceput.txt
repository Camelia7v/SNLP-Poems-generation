                        Nu te-ai priceput!
                        Singur tu nu mi-ai plăcut,
                        Că eu tot fugeam de tine?
                        O, nu-i drept, nu-i drept, Sorine!
                        Ţi-am fost dragă, ştiu eu bine,
                        Dar, să-mi spui, tu te-ai temut.
                        Şi eu toate le-am făcut,
                        Ca să poţi să-mi spui odată,
                        Să mă-ntrebi: Mă vrei tu, fată?
                        Şi plângeam de supărată
                        Că tu nu te-ai priceput.
 
                        Nu te-ai priceput!
                        Zici că-s mândră şi n-am vrut
                        Ca s-ascult vorbele tale?
                        Dar de unde ştii? În cale
                        Ţi-am umblat şi-n deal şi-n vale,
                        Şi-orişiunde te-am ştiut.
                        Zile lungi mi le-am pierdut,
                        Să mă-mprietenesc cu tine:
                        Tu-mi umblai sfios, Sorine,
                        Şi plângea durerea-n mine,
                        Că tu nu te-ai priceput.
 
                        Nu te-ai priceput!
                        Am fost rea şi n-aş fi vrut
                        Să te las, ca altă fată,
                        Să mă strângi tu sărutată?
                        Dar m-ai întrebat vreodată?
                        Mă-nvingea să te sărut
                        Eu pe tine! Pe-ntrecut
                        Chip cătam cu viclenie
                        Să te fac să-ntrebi, şi mie
                        Mi-a fost luni întregi mânie
                        Că tu nu te-ai priceput.
 
                        Nu te-ai priceput!
                        Zici că de m-ai fi cerut
                        Mamei tale noră-n casă,
                        N-aş fi vrut să merg? E, lasă!
                        Că de-o fată cui-i pasă,
                        Nu se ia după părut!
                        De-ntrebai, ai fi văzut!
                        Tu să fi-nceput iubitul,
                        Că-i făceam eu isprăvitul
                        Tu cu pâinea şi cuţitul
                        Mori flămând, nepriceput!
