                        Noaptea care-ncheie anul
                        Noaptea sfântă,
                        Când cetindu-şi El-Coranul
                        Trist mahomedanii cântă
                        Pe răpuşii prin bătăi
                        Noaptea asta ştie spune
                        De-o minune
                        La Călugăreni prin văi,
 
                        Când e-n jumătate ruptă
                        Noaptea-n cale,
                        Pe uitatul câmp de luptă
                        Se porneşte-un glas de jale
                        Şi-apoi multe, şi-mprejur
                        Din păduri răsar o mie,
                        Din câmpie
                        Plânge-un nesfârşit murmur.
 
                        Şi murmurul creşte-ntruna
                        Şi deodată,
                        Urlă-n zare ca furtuna,
                        Şi prin zarea spintecată
                        De blesteme şi de vânt
                        Ies spahii în şiruri dese,
                        Grabnic iese
                        Oastea-ntreagă din pământ.
 
                        Căci acum, prin lumea lată,
                        Ies să jure
                        Toţi cari au pierit vreodată
                        Pe câmpiile ghiaure,
                        Şi-aşteptând un semn ceresc
                        Stau gătiţi, potop să plece
                        Şi să-nece
                        Tot pământul creştinesc.
 
                        Ei, cu genele-amorţite,
                        Nalţă mâna,
                        Iar din bărbile-ncâlcite
                        Iuţi îşi scutură ţărâna
                        Şi pe cai sărind grăbiţi,
                        Învârtesc duşmanii crucii
                        Săbii lucii,
                        De năvală stând gătiţi.
 
                        Furnicând din mii de locuri,
                        Plini de ură;
                        Cu blesteme şi batjocuri,
                        Strigă toţi ca dintr-o gură
                        Sfântul nume-al lui Isus,
                        Şi turbate şi-ndrăzneţe
                        Mii de feţe,
                        Alergând, privesc în sus.
 
                        Iar acum, fiind o gloată,
                        Numai una,
                        Osie-ntr-această roată
                        Se ridică Semiluna,
                        De pe steagul care-n vânt
                        Geme-o plângere-ntreruptă
                        Şi se luptă;
                        Iar ce geme e cuvânt.
 
                        Şi-i a lui Allah cuvântul,
                        Sfânt şi mare!
                        Şi tăcută ca mormântul
                        Şi-mpietrită acolo-n zare
                        Oastea-ntreagă stă pe loc.
                        Codri, dealuri, râu şi luncă
                        Toate-aruncă
                        Ochii-n sus, spre-un semn de foc.
 
                        Mii de guri atunci în vaier
                        Umplu cerul:
                        Crucea e, o cruce-n aer!
                        Turcii toţi, zvârlindu-şi fierul,
                        Iuţi se-ntorc ca-ntorşi de vânt;
                        Noaptea râde luminată
                        Şi deodată
                        Intră totul în pământ.
