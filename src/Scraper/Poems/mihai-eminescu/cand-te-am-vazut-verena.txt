                        Când te-am văzut, Verena, atunci am zis în sine-mi
                        Zăvor voi pune minţii-mi, simţirii mele lacăt,
                        Să nu pătrundă dulce zâmbirea ta din treacăt
                        Prin uşile gândirii, cămara tristei inimi.
 
                        Căci nu voiam să ardă pe-al patimilor rug
                        Al gândurilor sânge şi sufletu-n cântare-mi;
                        Şi nu voiam a vieţii iluzie s-o sfarmi
                        Cu ochii tăi de-un dulce, puternic vicleşug.
 
                        Te miri atunci, crăiasă, când tu zâmbeşti, că tac:
                        Eu idolului mândru scot ochii blânzi de şarpe,
                        La rodul gurii tale gândirile-mi sunt sterpe,
                        De cărnurile albe eu fălcile-ţi dezbrac.
 
                        Şi pielea de deasupra şi buzele le tai.
                        Hidoasa căpăţână de păru-i despoiată,
                        Din sânge şi din flegmă scârbos e închegată.
                        O, ce rămase-atuncea înaintea minţii-mi? Vai!
 
                        Nu-mi mrejuiai gândirea cu perii tăi cei deşi,
                        Nu-mi pătrundeai, tu idol, în gând vreodinioară;
                        Pentru că porţi pe oase un obrăzar de ceară,
                        Păreai a fi-nceputul frumos al unui leş.
 
                        Oricât fii mlădioasă, oricum fie-al tău port,
                        Şi blândă ca un înger de-ai fi cântat în psalme,
                        Sau dacă o heteră jucând băteai din palme,
                        Priveam deopotrivă c-un rece ochi de mort.
 
                        De dulcea iscodire eu mă feream în laturi.
                        În veci cătam în suflet mânia s-o întărt,
                        Ca lumea ş-a ei chipuri să-mi pară vis deşert
                        De muiereşti cuvinte şi lunecoase sfaturi.
 
                        Uşor te biruieşte poftirea frumuseţii,
                        Ziceam – şi o privire din arcul cel cu gene
                        Te-nvaţă crud durerea fiinţei pământene
                        Şi-n inimă îţi bagă el viermele vieţii.
 
                        Venin e sărutarea păgânei zâne Vineri,
                        Care aruncă-n inimi săgeţile-ndulcirii,
                        Dezbărbătează mintea cu vălul amăgirii –
                        Deci în zădar ţi-i gura frumoasă, ochii tineri.
 
                        Decât să-ntind privirea-mi, ca mâni fără de trup,
                        Să caut cu ei dulcea a ochilor tăi vrajă,
                        În porţile acestea mi-oi pune mâna strajă,
                        De nu atunci din frunte-mi mai bine să mi-i rup.
