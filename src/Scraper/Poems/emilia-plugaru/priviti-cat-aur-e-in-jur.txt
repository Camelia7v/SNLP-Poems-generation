Priviţi cât aur e în jur…
Păşesc încet doi bătrânei,
Parfum de crizanteme-n plete,
E iarăşi toamnă pe alei.
 
Dar nu-i nimic că zboară timpul,
Ei sunt atât de fericiţi.
Şi anii ce-au trecut în şiruri…
Încă iubesc, mai sunt iubiţi.
 
În haină caldă, de lumină,
Ca porumbeii de frumoşi…
Să vă păzească Domnul paşii
Şi să vă ţină sănătoşi.
 
Şi bucuraţi-vă de toamnă,
Şi bucuraţi-vă de zi,
Şi bucuraţi-vă de toate,
De ce a fost, de ce va fi…
 
Căci tot ce-a fost şi tot ce este,
Şi ziua rea, şi ziua bună,
E viaţa voastră, e-o poveste
Pe care-o scrieţi împreună!
 
Priviţi cât aur e în jur…
Foşneşte toamna la picioare.
În ochi se scaldă fericirea,
În suflet e atâta soare…
