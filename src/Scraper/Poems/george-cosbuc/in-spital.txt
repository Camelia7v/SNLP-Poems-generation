                        Nu-nţelege vorba, sire.
                        Zice-acelaşi general,
                        Camarazi, să nu vă mire
                        Că-ntr-acest spital
 
                        Nu-nţeleg nici doi cuvântul
                        Ce-l vorbim, căci li-e străin,
                        Sunt vitejii din pământul
                        Cel de râuri plin,
 
                        Pe-unde trec ei veseli vara
                        Peste munţii suri şi goi;
                        Ei de-acolo sunt, din ţara
                        Turmelor de oi…
 
                        Scoborând din munţi de-a dreptul
                        Par în lupte-oşteni bătrâni,
                        Aţi văzut cum pun ei pieptul
                        Sire, sunt români.
 
                        Astfel zice generalul
                        Către tânărul împărat,
                        La Veneţia-n spitalul
                        Cel improvizat.
 
                        În supremele momente
                        Când căzură peste noi
                        Alte patru regimente,
                        În amurg cu ploi
 
                        Adunaţi românii-n vale
                        Zid în urmă ne-au rămas,
                        Stăvilind duşmanii-n cale
                        Până ne-am retras.
 
                        Câţi de moarte-atunci scăpară
                        Zilnic în spitale curg;
                        Toţi ca leii se luptară,
                        Tinere Habsburg;
 
                        Şi-au murit pentru-mpăratul
                        Sute de viteji de-ai mei
                        Dar acest de-aici, din patul
                        Şapte sute trei,
 
                        Care zace aşa-n neştire
                        Şi-i lipseşte braţul stâng
                        Îl salut! Dă-mi voie, sire,
                        Mâna să i-o strâng.
 
                        Noaptea scoborî cu ceaţă,
                        Luptelor sfârşit punând,
                        Până-n trista dimineaţă;
                        Şi rănit zăcând
 
                        Printre morţi ce-umpleau hotarul
                        Lângă steagul ce-l avea
                        Strâns în dreapta sa, stegarul
                        Singur se zbătea.
 
                        Mâine-n zori o să-l găsească,
                        Mâine-al vostru steag, români,
                        Mâine stema-mpărătească
                        La duşmani în mâini!
 
                        Ah! şi nimeni viu pe-aproape
                        Dintre-ai săi, ca-ntr-ajutor
                        El chemându-l, să-şi îngroape
                        Sfântul steag al lor!
 
                        Şi el n-are, n-are o mână,
                        Că-n bucăţi l-ar destrăma
                        Şi cu mâinile-n ţărână
                        Groapă i-ar săpa!
 
                        I-ar săpa-o în stânci cu dinţii,
                        Şi-ar muri apoi râzând!
                        Iată, Doamne-al biruinţei,
                        Tu i-ai dat un gând:
 
                        Steagul său, de lângă cruce
                        Până-n poala dedesubt
                        Dând cu dinţii să-l apuce
                        Rând pe rând l-a rupt!
 
                        Şi lăsând prăjina goală,
                        Ocoli păduri şi stânci,
                        Doborât de răni şi boală
                        Şi târât pe brânci
 
                        Printre străji şi printre cete
                        Ziua stând ascuns prin văi,
                        Pân-a patra zi când dete
                        De fârtaţi de-ai săi.
 
                        N-avea grai, de răni umplutul
                        Suflet, vai n-avea defel
                        Dar un steag, pierdut crezutul,
                        Brâu în sân la el!
 
                        Cald bătea-n ferestre-amurgul;
                        Nimeni n-a mai zis nimic,
                        Şi, plecat spre pat, Habsburgul,
                        Cătr-acest voinic,
 
                        Blând l-a sărutat pe frunte;
                        Spre români întors apoi:
                        Vara, păşunând pe munte
                        Turmele de oi,
 
                        Şi-adunaţi pe lângă masă
                        Iarna la ospăţ şi nunţi,
                        Spuneţi tuturor de-acasă
                        Celor de prin munţi,
 
                        Şi le-nseninaţi viaţa
                        Cu cuvânt înălţător,
                        Că pe-un soţ de-al vostru-n faţa
                        Voastr-a tuturor.
 
                        Sărutându-l împăratul
                        L-a numit copil al său
                        Şi c-am stat plângând pe patul
                        Bietului flăcău!..
