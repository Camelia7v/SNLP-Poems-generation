                        I
 
                        Fraţii lui, băieţi şi fete,
                        Au crescut mai pe-ndelete,
                        Toţi plângoci şi dolofani.
                        Cel mai tânăr dintre şapte
                        Se numeşte Papă-lapte
                        Şi-a-mplinit abia doi ani.
 
                        Toată ziulica ţipă –
                        Nu stă locului o clipă,
                        (Cere lapte), vrei-nu vrei.
                        Biata mă-sa la tot pasul
                        Trebuie să-i şteargă nasul
                        Şi să-l aibă-n grija ei.
 
                        N-au nici capră, n-au nici vacă.
                        Mama-i văduvă săracă.
                        Numai Bimbiriţichel
                        O ajută câteodată
                        Când o vede supărată…
                        Ce s-ar face fără el?
 
                        II
 
                        Într-o seară, o vecină
                        Zice: – Vin de la grădină,
                        Dintr-o margine de sat.
                        Mă dusesem, eu cu fata,
                        Şi-am luat şi pe cumnata,
                        Să culegem zarzavat.
 
                        Dar nici nu intrasem bine:
                        De sub gard, de lângă mine
                        Ţâşt! un iepure şoldan!
                        Arză-l focul să mi-l arză,
                        Mi-a mâncat un car de varză,
                        Toată munca dintr-un an!…
 
                        Bimbiriţichel deoparte
                        Stă uitându-se-ntr-o carte,
                        Parcă nici n-ar auzi
                        Chestia cu zarzavatul…
                        Dar a doua zi, băiatul
                        S-a sculat în zori de zi.
 
                        Unde pleacă? La grădina
                        Unde ieri a fost vecina,
                        Într-o margine de sat, –
                        Că-şi făcuse noaptea planul
                        Cum să prindă el şoldanul
                        Care fură zarzavat.
