                        Din cerurile-albastre
                        Luceferi se desfac,
                        Zâmbind iubirii noastre
                        Şi undele pe lac.
                        De glasul păsărelelor
                        Pe gânduri codru-i pus.
                        O, stelelor, stelelor,
                        Unde v-aţi dus?
 
                        În turme călătoare
                        Trec nourii pe ceri,
                        Ce seamăn pieritoare
                        Duioaselor dureri.
                        De strălucirea florilor
                        E câmpul tot răpus.
                        O, norilor, norilor,
                        Unde v-aţi dus?
 
                        Şoptiri aeriene
                        Pătrund din mal în mal
                        Ş-a stelelor icoane
                        Pre fiecare val.
                        De ochii tăi cei plini de-amor
                        Aminte mi-am adus.
                        O, stelelor, atelelor,
                        Unde v-aţi dus?
 
                        Cum iedera se leagă
                        De ramuri de stejar,
                        Mi-a fost odată dragă
                        Şi dragă-mi este iar.
                        De braţul tău cuprins cu dor
                        Aminte mi-am adus.
                        O, braţelor, braţelor,
                        Unde v-aţi dus?
