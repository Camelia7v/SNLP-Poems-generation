                        Pe coastele Calabriei vaporul înaintează
                        În unda luminoasă ce noaptea fosforează;
                        El taie-o brazdă lungă pe-al mării plai senin.
                        Şi luna, vas de aur, pluteşte-n ceruri lin.
                        În dreapta, pe-ntuneric, se înalţ-un negru munte,
                        Vulcanul bătrân Etna cu lava stinsă-n frunte;
                        Sehastru ce cunoaşte al globului mister.
                        El pare că din sânu-i azvârle stelele-n cer.
                        În stânga e Carybda sălbatică, stâncie,
                        Din zare se întinde o punte argintie,
                        Pe care se îndreaptă vaporul legănat,
                        Ce calcă orizonul cu stele semănat.
                        Dorm valurile mării sub atmosfera caldă,
                        În baie azurie Sicilia se scaldă;
                        Şi-n umbră călătorul, ţintind ochii spre mal,
                        Aspiră-al Siracuzei parfum oriental.
 
