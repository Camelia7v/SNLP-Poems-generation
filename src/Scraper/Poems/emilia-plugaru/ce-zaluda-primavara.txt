                        Ce zăludă primăvară,
                        A venit şi a plecat,
                        Florile pe jumătate
                        Înflorite le-a lăsat.
 
                        Primăvară-n calendar,
                        Dar umblăm toţi îmbrăcaţi
                        În cojoace şi în cuşme,
                        Zgribuliţi şi îngheţaţi.
 
                        În grădină a-nflorit
                        Toporaşul, vai de el.
                        Ce-o să facă sărmănelul,
                        Că nu are cojocel?
 
                        Unde s-o fi rătăcit
                        Primăvara cea zglobie,
                        Stă în Africa la soare?
                        Se prea-poate, cine ştie…
 
                        Soarele cel blând şi vesel
                        Cred că o să-i amintească.
                        Au rămas prea multe flori
                        Care vor să înflorească.
 
                        Şi-o să vină Primăvara,
                        Fără grijă staţi, copii.
                        Doar că în curând, se pare,
                        Va fi… vară prin câmpii.
 
                        Morala:
                        Nu uitaţi să faceţi astăzi
                        Ce-aveţi astăzi de făcut,
                        Căci nu poţi să prinzi din urmă
                        Timpul care a trecut…
