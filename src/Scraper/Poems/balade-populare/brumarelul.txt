                        Într-o verde grădiniţă
                        Şade-o dalbă copiliţă
                        Pe-aşternut de calonfiri,
                        La umbră de trandafiri.
                        Trece-un voinicel cu grabă,
                        Şi din fugă o întreabă:
                        – Spune-mi, dalbă copiliţă,
                        Cu rumena ta guriţă,
                        Eşti nevastă, ori eşti fată,
                        Ori zâna din ceri picată?
                        – Nici nevastă sunt, nici fată,
                        Nici zână din ceri picată,
                        Ci sunt floare garofiţă,
                        Răsărită-n grădiniţă;
                        Dar tu, voinicele, spune,
                        Eşti însurat, ori eşti june?
                        – Eu sunt, dragă, Brumărelul,
                        Îi răspunse voinicelul.
                        Eu vin seara, pe răcoare,
                        De mă culc pe sân de floare,
                        Şi când plec voios, cu soare,
                        După mine floarea moare!
