                        Cum oceanu-ntărâtat turbatu-i!
                        Răcnind înalţă braţele-i spumate,
                        De nori s-agaţă, în bolta lumii bate,
                        Până furtuna-l reîmpinge-n patu-i.
 
                        Sălbatecul! Van fulgeri fricoşate
                        Apără cerul… El încredinţatu-i
                        Că bolta cea albastră e palatu-i;
                        Cu-asalt s-o ia el vrea – ca pe-o cetate.
 
                        Rănit de fulgere, el se înmoaie
                        Şi c-o poveste îl adoarme-o boare
                        Şi-n vis – un cer în fundu-i se îndoaie.
 
                        Tot ce-a dorit în visul lui el are:
                        Tărie, stele, luna cea bălaie…
                        Dormind murmură – murmurând tresare
