                        Jos, pe apa Prutului,
                        În ţinutul Huşi-ului
                        La casele Lupului
                        Mers-a ura Domnului!
                        Mers-a ura şi lovit-a,
                        Pe Iordache prăpădit-a!
                        El cu Domnul se-nvrăjbea
                        Şi călare pribegea
                        Pe drumul Bugeacului,
                        Scăparea pribeagului,
                        Şi cu bine el sosea,
                        Adăpost el îşi găsea
                        La saraiul Hanului,
                        Cumnatul sultanului.
                        Frunză verde măcieş,
                        Mare groază-i sus, la Ieşi,
                        De Iordache c-a să vie
                        Să aducă grea urgie
                        De tătari cumpliţi grămadă
                        Să le dea ţara-n pradă!
                        Boierii se adunară
                        De la târg şi de la ţară
                        Şi trei zile se vorbiră,
                        Trei zile se sfătuiră
                        Lui Iordache, să-l înşele,
                        Trimiţându-i măgulele
                        Ş-un poclon de zece pungi,
                        Patru şaluri tot în dungi,
                        Două scurte, două lungi.
                        Ş-un fugar frumos, domnesc,
                        De soi bun, moldovenesc,
                        Şi o carte mare-nchisă
                        Ca de la Domnie scrisă,
                        O hârtie-nşelătoare,
                        Poftitoare, rugătoare,
                        Ca să vie Iordache-acasă
                        La Maria cea frumoasă.
                        Iar de-i trebuie domnie,
                        I-o dă Vodă cu frăţie,
                        Între ei pace să fie!
                        Iordăchel se-nveselea,
                        Iară hanul îi grăia:
                        „Zece zile mai aşteaptă
                        Ca să ai tu parte dreaptă,
                        Căci am scris la-mpărăţie
                        Pentru-un firman de domnie,
                        Ori de nu, ia-ţi oastea mea
                        Şi cu dânsa fă ce-i vrea.”
                        „Ba, eu oastea n-oi lua,
                        Că ţara m-a blestema.
                        Cine-aduce oaste-n ţară
                        Sub blestemul ţării piară!”
                        Astfel dac-a cuvântat,
                        Cu hanul s-a sărutat
                        Şi spre ţară a plecat
                        Cu Marin şi cu Ciocan,
                        Cu Lisandru cel bălan,
                        Şi cu Zaria, bun viteaz
                        Ce-i cam negru pe obraz.
                        Toţi cu inimile drepte,
                        Slugi viteze şi-nţelepte;
                        Oameni buni şi credincioşi
                        Ce-s la masă ruşinoşi,
                        Dar la luptă hărţăgoşi!
 
                        II
 
                        Vinerea spre sâmbăta,
                        El Măricăi s-arăta
                        Şi cu drag o săruta
                        Mulţumind lui Dumnezeu
                        C-a sosit la locul său…
                        Dar în lume cine ştie
                        Azi şi mâini ce-o să mai fie!
                        Iată-un grec, unul Zoilă,
                        Om de vrajbă şi de silă,
                        Un trimis de la domnie,
                        (Negre zilele să-i fie!)
                        Olăceşte se ducea
                        Şi la domn ştire făcea
                        C-a sosit Iordache-acasă
                        La Maria cea frumoasă!
                        Frunză verde alunică,
                        Grea pulbere se ridică
                        De la Ieşi înspre Mileşti,
                        Iar printr-însa ce zăreşti?
                        Arnăuţi cu şuşanele,
                        Cu argint pe la oţele.
                        Lefegii şi darabani
                        Cu-ai lor mândri căpitani.
                        Iordăchele, te fereşte,
                        Cursă rea ţi se găteşte!
                        Cei ce vin călări la tine
                        Nu vin ca să se închine,
                        Ci vin cu porunci domneşti
                        Şi cu gânduri duşmăneşti.
                        Frunză verde porumbică!
                        Drăgălaşa de Marică
                        Pe Iordache mi-l trezea
                        Şi din gură aşa-i grăia:
                        „Hai, frate, la biserică
                        De sfânta Duminică,
                        Că de când ai pribegit
                        Sufletul nu ţi-ai grijit!”
                        Iordăchel se întindea
                        Şi cu lene răspundea:
                        „Mergi, Marico, dumneata,
                        Că eu nu mă pot scula,
                        Drumul lung m-a obosit,
                        Calul greu m-a ostenit!”
                        Iată, mări, cum vorbea
                        Că fereastra se izbea
                        Şi cădea jos la pământ
                        Fără suflare de vânt.
                        Ş-o icoană poleită
                        Trăsnea făr-a fi lovită.
                        Maria se-nspăimânta,
                        Iordache se întrista,
                        Dar pe gânduri mult nu sta,
                        Că Lisandru-i aducea
                        Carte mare şi-i zicea:
                        „O ceată de oameni mulţi,
                        Lefegii şi arnăuţi,
                        A sosit aici din sus
                        Ş-astă carte ţi-au adus
                        Cu poftire boierească
                        Să mergi la curtea domnească,
                        Dar ascultă-mă pe mine,
                        Căci ce simt eu nu-i a bine.
                        Tu eşti mare cât un domn,
                        Iar de ai minte de om,
                        Hai cu toţi să-ncălecăm,
                        Arnăuţii s-alungăm
                        Şi de drum să ne cătăm,
                        Spre Bugeac să apucăm,
                        Pe hanul să-l ridicăm
                        Şi foc Ieşului să dăm.”
                        Iordăchel nu-l asculta
                        Şi din gură cuvânta:
                        „Ba, m-oi duce la domnie
                        Că chiar domnul mă îmbie
                        Şi se jură că va face
                        Tot ce-oi vrea ca să
                        mă-mpace!”
 
                        III
 
                        Frunză verde de negară,
                        Pe cel drum în zi de vară,
                        Ce se vede strălucind
                        Şi spre Ieşi înaintând?
                        Un rădvan cu telegari,
                        Şese negri armăsari,
                        Şi-n rădvanul boieresc
                        Un luceafăr pământesc,
                        Cu chip dulce femeiesc.
                        Iar pe lângă cel rădvan,
                        Călare pe-un năzdrăvan,
                        Merge mândrul Iordăchel
                        Cu slugile după el:
                        Slugi cu inimile drepte,
                        Înţelepte şi deştepte,
                        Ce-s la masă ruşinoase,
                        Dar la luptă hărţăgoase.
                        Apoi venea după ei
                        Ceată de arnăuţei,
                        Lefegii şi darabani
                        Cu-ai lor mândri căpitani.
                        Ei la Ieşi cât ajungea,
                        Iordache la domn mergea,
                        Dar domnul cât îl vedea,
                        De mânie s-aprindea
                        Şi striga: „Jos pe covor,
                        Tăiaţi-i capul din zbor.”
                        Un călău se repezea,
                        Iataganu-şi netezea,
                        Dar Iordache-l aştepta,
                        O palmă voinică-i da,
                        Cât călăul jos pica.
                        Apoi el se întorcea
                        La Lisandru de-i zicea:
                        „Ţine tu sabia mea
                        De-mi taie capul cu ea,
                        Că nicicum nu m-a durea.”
                        Iar Lisandru, oftând greu,
                        Răspundea: „Stăpânul meu!
                        Pâinea, sarea ţi-am mâncat,
                        Nu mă vârî la păcat!”
                        Din nou vodă poruncea,
                        Arnăuţii se-mbrâncea,
                        Pe Iordache s-aruncau,
                        De păr lung îl apucau,
                        Pe covor îl întindeau
                        Şi din zbor capu-i tăiau.
                        Capul se rostogolea,
                        În sânge se tăvălea
                        Şi pe scări se cobora
                        Şi-n rădvan apoi sărea.
                        Iar Marica, vai de ea!
                        Capu-n braţe apuca
                        Şi plângând la el căta,
                        Şi bocind îl săruta,
                        Când pe frunte, când pe gură,
                        Când pe gât, la încrestătură.
                        „Alei! Doamne! striga ea,
                        Facă-se pe vrerea mea!
                        Doamna ta să văduvească,
                        Neamul tău să calicească,
                        Târgul tău întreg să ardă
                        Şi domnia-ţi să se piardă!”
                        Frunză verde siminoc,
                        La Ieşi arde mare foc.
                        Bate para prin Mileşti,
                        Zbor tăciunii la Lăţeşti,
                        Scânteile-n Bărlăneşti,
                        Până pe la Ciocăneşti,
                        Şi duc veste de-ngrozit
                        Că Iordache a pierit
                        Şi că focul a izbucnit
                        Din blestemul cel cumplit!
 
