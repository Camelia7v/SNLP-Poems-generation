                        De-mi vorbiţi mă fac că n-aud,
                        Nu zic ba şi nu mă laud,
                        Dănţuiţi precum vă vine,
                        Nici vă şuier, nici v-aplaud
                        Dară nimeni nu m-a face
                        Ca să joc dup-a lui flaut
                        Căci menirea vieţii mele
                        E pe mine să mă caut.
 
                        Bismarqueuri de falsă marcă,
                        Mie-mi pare cum că, parcă
                        De iubirea nemţărimei
                        Nici un rău nu vă înţarcă.
                        În zădar Alsasul, Posen,
                        Cu-a lor stare vă încarcă
                        Ochii voştri, să pricepeţi
                        Unde duce-a ţării barcă
                        Şi ce rău ne proroceşte
                        A cobirii neagră ţarcă.
                        Voi ne duceţi spre pieire,
                        Bismarqueuri de falsă marcă.
                        Excelenţa, bezedeaua
                        Cu mândrie poartă steaua
                        Ce cu stimă i-a fost dată
                        C-a putut a fi licheaua
                        Ce la rus ş-aplecat capul
                        Şi la turc a-aprins luleaua
                        Ci în loc de ştreangul care
                        Se cădea, i-au dat cordeaua
                        Căci nevasta-i pentru-o târlă
                        De cătane fu căţeaua;
                        În zădar cu-a lor mândrie
                        Tu îngreunezi canapeaua,
                        Crezi că lumea te admiră
                        Când colinzi în lung şoseaua;
                        În zădar mai taie mutre
                        Serioase mascaraua,
                        Cu blazoane-nchipuite
                        Ş-a împodobit cupeaua.
                        Ştim ce-aramă este-ntr-însul
                        Şi-i cunoaştem noi turaua.
                        ‘N-alte ţări e-onoare mare
                        Decoraţia şi steaua,
                        Dar ce merite-are dânsul
                        Excelenţa, bezedeaua?
                        E o carte măsluită
                        Toată viaţa lui, licheaua,
                        Şi noi ştim ce însemnează
                        De pe pieptu-i tinicheaua.
