                        Pe când clopotul de sară
                        Sună lung şi legănat
                        La biserica din sat,
                        Nina şede-n prag afară
                        Şi-ascultând cum bate rară
                        Boarea-n crengile de fag,
                        Fata toarce; stând pe prag
                        Fata toarce;
                        Plinul fus uşor se-ntoarce
                        Pe sub degete cu drag.
 
                        N-are Nina scumpă salbă,
                        Nici înauriţi cercei,
                        Că-s săraci părinţii ei,
                        Dar ea are faţă albă,
                        Ca tăiată-n flori de nalbă,
                        Oblu trup ca bradu-n plai
                        Ea mai are; păr bălai
                        Ea mai are.
                        Şi-apoi doi ochi, pentru care
                        Doua-mpărăţii să dai!
 
                        Blândă ea, ca faptul sării,
                        Vara când e cer senin,
                        Visător, cu un suspin,
                        Ea priveşte-n latul zării
                        Cum, din negrul depărtării,
                        Vine-un nor, privind la nor
                        Nina cântă; cu mult dor
                        Nina cântă,
                        Şi-a ei gene tainic zvântă
                        Picurii din preajma lor.
 
                        Dar pe loc ea schimbă glasul
                        Şi sileşte zâmbet plin
                        Căci aude pas vecin;
                        Bate-n casă şase ceasul,
                        Când se opreşte-n tindă pasul:
                        Lângă fata tinerea,
                        Mă-sa vine; lângă ea
                        Mă-sa vine.
                        Şi-o întreabă cu suspine:
                        Ce-i cu tine, draga mea?!
 
                        Nu-i nimic! răspunde fata,
                        Mamă dragă, nu-i nimic!
                        Pentru dragoste de voinic,
                        Gata-i sapa şi lopata
                        Şi făcliile stau gata,
                        Căci o jale-ncetişor
                        Îmi tot vine; negru dor
                        Îmi tot vine
                        Şi gândesc cum c-ar fi bine,
                        Mamă dragă, eu să mor!
 
                        Fata zice şi zâmbeşte,
                        Mă-sa greu a tresărit:
                        Vai de mine! Ce-ai grăit?
                        Draga mamei, ce-ţi lipseşte?
                        Taci, că vraja te pândeşte
                        Cu păcat, de capul tău
                        Să se lege; cu ceas-rău
                        Să se lege;
                        Nu-l chema, că te-nţelege!
                        Ne ferească Dumnezeu!
                        Ceasul-rău fata suspină
 
                        Unde-i, mamă, ceasul-rău?
                        Bun şi drept e Dumnezeu,
                        Dar la toate-s eu de vină!
                        Zice Nina şi deşdină
                        Din bălaiul păr buclat
                        Roze două; a sfărmat
                        Roze două,
                        Şi-n potop întreg de rouă
                        Ochii ei i s-au scăldat.
 
                        Oh, tu ştii de bună seamă,
                        Că din suflet îl iubesc
                        Şi tu ştii că pătimesc
                        Pentru Sandru, dragă mamă!
                        Cât de cu iubiri mă cheamă
                        Sufletul, să mi-l fac steag
                        Pentru Sandru: câte trag
                        Pentru Sandru!
                        El abia-i un copilandru,
                        Vai, dar cât îmi e de drag!
 
                        Când în sat porneşte hora,
                        El mă jură p-un inel,
                        Să-mi ţin ochii tot la el
                        Şi, ca fratele şi sora,
                        Noi în ciuda tuturora
                        Stăm cu glume, râzători
                        Până-n noapte; şi din zori
                        Până-n noapte,
                        Purtăm vorbe tot în şoapte
                        Nu mi-l las, să mă omori!
 
                        Vai, ş-aseară în şezătoare
                        El de mine s-a ferit,
                        Mamă! Parcă-i otrăvit,
                        Ori drăguţă alta are!
                        Tot râdea cu fiecare,
                        Numai mie nu-mi râdea
                        Vesel dansul; povestea
                        Vesel dânsul,
                        Pe când mie-n taină plânsul
                        Brâu din inimă-mi rupea.
                        Tot aşa o seară-ntreagă
 
                        Numai cu străine-a stat
                        Şi făcea cu ele sfat,
                        Şi da semne să-nţeleagă
                        Că lui Nina nu i-e dragă!
                        Iar eu, mamă, suspinând
                        Stam pe laiţ; tremurând
                        Stam pe laiţ,
                        Mai la foc, mai la opaiţ
                        Ochilor de lucru dând.
                        Dar duşmancele-s, măicuţă,
                        Tot duşmance cum văd eu;
 
                        Căci ştiind necazul meu,
                        Mi-a zis Fira lui Sulcină:
                        Ce ţi-ai pus de gând tu, Nină?
                        Poate-n râs te-a supărat
                        Sandru doară? te-a lăsat
                        Sandru doară?
                        De, dar taci tu, surioară,
                        Că mai sunt feciori în sat.
                        Oh, şi Sandru, Doamne sfinte!
 
                        El care de alte dăţi,
                        Ar fi smicurit bucăţi
                        P-acel om cu-aşa cuvinte,
                        Tot râdea ca scos din minte
                        Şi-n batjocură privea
                        Lung la mine; ochi ţinea
                        Lung la mine
                        Şi cotind fete străine,
                        Pricină de râs făcea.
                        Mamă, pentru ce se ţine
 
                        Sandru chiar aşa-nţinat?
                        Ştiu că nu-i el de-mpărat!
                        De ce-şi bate joc de mine?
                        Dacă-i place oarecine,
                        Mai frumoasă de-a dorit,
                        Las să-i placă; de-i orbit
                        Las să-i placă,
                        Dar, de-am fost fată săracă,
                        Pentru ce m-a amăgit?
                        Aşa-i mamă oare-n ţară,
 
                        Tot aşa-i în orice loc?
                        Dragostea-i numai de joc?
                        Sunt sătulă de joc dară!
                        Şi plângea cu jale-amară
                        Şi ţinea privirea-n jos
                        Tot întruna; dureros
                        Tot întruna
                        Vărsa lacrimi, pe când luna
                        Răsărea de dup-un dos.
 
                        Bată-l crucea, că s-arată!
                        Vai de mine! ceasul-rău!
                        Ne ferească Dumnezeu!
                        Strigă mă-sa înspăimântată,
                        Şi priveşte lung la fată,
                        Lung, căci fata-ngălbenea
                        Tot mai tare; ea strângea
                        Tot mai tare
                        Pumnii săi; mă-sa în rugare
                        Pe toţi sfinţii miluia.
                        Dar copila hohoteşte;
 
                        Lasă caier, lasă fus.
                        Veselă se aruncă-n sus
                        Şi tot cântă şi horeşte
                        Şi la mă-sa lung priveşte.
                        Hei, pe mine m-au hrănit
                        Ceasuri-rele; m-au iubit
                        Ceasuri-rele…
 
                        Pentru doruri tinerele,
                        Multe fete-au nebunit!
