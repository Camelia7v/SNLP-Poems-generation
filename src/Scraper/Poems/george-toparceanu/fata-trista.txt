                        Firul gândului frumos
                        Un suspin mi-l taie,
                        Că de-atâta vreme cos
                        Singură-n odaie.
 
                        Şi doar mâna mea, cu greu,
                        Flori de fir împarte.
                        Flori aleg, – dar gândul meu,
                        Gândul mi-e departe!
 
                        Uneori, când ţin la piept
                        Strânsă cusătura,
                        Închid ochii şi-l aştept
                        Să-mi sărute gura.
 
                        Iar când umbra serii vine
                        Dorul creşte-n mine
                        Şi tristeţea mă doboară
                        Grea, ca o povară…
 
                        O, ştiu bine că-n zadar
                        Dragostea mă mână
                        Să-l aştept cu lacrimi iar
                        Noaptea, la fântână.
 
                        Nu mai vine să-i şoptesc
                        Dorurile toate
                        Şi la sân să-i încălzesc
                        Mâinile-ngheţate!
 
                        Ci doar vântul nopţii rece
                        Fruntea mi-o sărută,
                        Peste codri luna trece
                        Galbenă şi mută.
 
                        Lung suspină-n freamăt greu
                        Fagii de pe coaste…
                        Noapte dulce, dragul meu
                        A plecat în oaste.
