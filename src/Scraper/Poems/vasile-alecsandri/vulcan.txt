                        La gura Siretului,
                        Prin postul Sân-Petrului,
                        Ian, mări, că s-a ivit
                        Un caic lung, poleit,
                        Cu postav verde-nvelit.
                        Dar în el cine-mi era?
                        Era Suliman Aga
                        Cu cincizeci de ieniceri
                        Care poartă-n brâu hamgere.
                        Ei veneau încet, încet
                        De la Dunărea-n Siret,
                        Vadurile străbătând,
                        Malurile cercetând
                        De-un Vulcan, de-un căpitan,
                        Duşmanul lui Suliman.
                        Iată, mări, cum venea,
                        Că pe-un mal se întâlnea
                        Cu trei fete moldovene
                        Floricele dunărene,
                        Vorbitoare, cântătoare,
                        Şi de pânze înălbitoare.
                        „Bună vremea la trei fete!
                        De nu sunteţi voi şirete,
                        Spuneţi nouă de Vulcan,
                        Unde-i aprigul Bogdan?
                        Dacă-ţi spune voi cu drept,
                        Răsări v-ar flori la piept,
                        Flori cu faţă de bujori
                        Şi cu ochi de pruncuşori.
                        Lucrul vostru să sporească,
                        Pânzele să se-nălbească
                        Cum e coala de hârtie
                        Şi floarea de iasomie.
                        Iar de nu-ti grăi cu drept,
                        Arde v-ar dorul în piept,
                        Lucrul să nu vă sporească,
                        Pânzele să nu albească,
                        Ci la soare să-nnegrească
                        Şi la vânt să putrezească.”
                        Cele fete moldovene
                        Floricele dunărene,
                        De la mal se depărtau
                        Şi din gură cuvântau:
                        „Atunce s-ajungeţi voi
                        Când îţi afla de la noi
                        Unde-i badea cel iubit
                        Şi de turci nebiruit!”
                        Turcii se posomorau,
                        Pe mal verde coborau
                        Şi de mers nu se opreau
                        Până ce-n cale nu zăreau
                        O sălcică rămurată
                        Pe-un izvor rece culcată;
                        Lângă salcie o bătrână
                        Cu trei caftane-ntr-o mână
                        De sânge spălându-le,
                        De pietre bătându-le;
                        Iar sub salcie-un căpitan,
                        Şoimul ager de Vulcan,
                        Stând la umbră şi dormind
                        De-a lui viaţă ne-ngrijind,
                        Că de pază mi-l păzeşte
                        Şi la capu-i străjuieşte
                        Pandelaş, un grec voinic
                        Cu pistoale sub ilic,
                        Slugă veche şi iubită
                        De stăpânu-i dăruită.
                        Suliman s-apropia
                        Şi din gură-aşa grăia:
                        „Bre Pandele! de vrei bani
                        Să nu-i poţi mânca doi ani,
                        Dă-ne pe Vulcan legat,
                        Că-i peşcheş de împărat.”
                        Grecul lacom răspundea:
                        „Daţi-mi banii ş-om vedea.”
                        Suliman se bucura,
                        Bani-n poală-i număra,
                        Zece pungi de irmilici,
                        Opt de rubiele mici
                        Şi vro trei de venetici.
                        Iar Pandele ce făcea?
                        La stăpânu-i se ducea
                        Şi cu brâu-i de mătase,
                        Brâu cu ţesătura deasă
                        Îi lega braţele-n cruci
                        Şi-l dăruia rob la turci.
 
                        II
 
                        Lângă malul ridicat
                        Sta Vulcanul răsturnat
                        Ca stejarul cel frunzos
                        În pădure-aruncat jos.
                        Împrejuru-i adunaţi
                        Şedeau turcii înarmaţi
                        Şi pe rând se întreba
                        Ca ce moarte i-ar afla?
                        Unii ziceau să-l omoare
                        Cu laţ de spânzurătoare,
                        Alţii să-l cufunde-n apă,
                        Alţii să-l înfigă-n ţeapă,
                        Alţii să-l taie pe loc,
                        Alţii să-l arunce-n foc.
                        Iar Pandele-i asculta
                        Şi la rându-i cuvânta:
                        „La cea moară părăsită,
                        De stăpânul meu clădită,
                        Este-o piatră de râşnit
                        Care încă n-a slujit,
                        Şi e bună de-aninat
                        De un gât de vinovat
                        Şi-n Siret de cufundat.”
                        Turcii toţi evet ziceau.
                        Pe Vulcan iute-l duceau
                        Şi de piatră mi-l legau
                        Şi-n Siret îl aruncau.
                        Apele se deschideau
                        Şi pe loc se închideau
                        Cum se-nchide pe-un mormânt
                        Gura negrului pământ.
                        Apoi turcii purcedeau,
                        La Galaţi ei se duceau,
                        Lăsând îndărătul lor
                        Pe luciul apelor
                        Vălurele uşurele
                        Şi vârtejuri în cercurele.
                        Iar Vulcan se cufunda
                        Până ce de fund el da.
                        Când în fund el ce făcea?
                        Brâul cu dinţii-l rodea.
                        Mână dreaptă-şi desfăcea,
                        Din picioare s-opintea
                        La lumină de ieşea.
                        Apoi greu el înota
                        Şi din gură cuvânta:
                        „Sărăcuţ, amar de mine!
                        Căci un ajutor nu-mi vine
                        Să mă scoată de la greu,
                        Să-mi lungească veacul meu!”
                        Iată, mări, că deodată,
                        Îi răspunde-un glas de fată:
                        „Voinicele, ţine bine,
                        Că eu vin, alerg la tine.”
                        Copiliţa sprintenică
                        Sărea într-o luntricică
                        Şi cu mâinile vâslea,
                        Pe Vulcan de mi-l scăpa,
                        Iar Vulcan o săruta
                        Şi cu drag îi cuvânta:
                        „Fire-ai, dragă, fericită!
                        Că tu eşti a mea ursită,
                        Ca lumina de iubită.
                        Mergi acum la tine-acasă
                        Şi-ţi ia haine de mireasă
                        Şi m-aşteaptă bucuroasă.
                        Că eu dacă-oi izbândi
                        Cu tine m-oi logodi,
                        Ş-om face casa-mpreună,
                        Să trăim viaţă bună.”
 
                        III
 
                        El la târg se îndrepta,
                        Mamei lui se arăta,
                        Iar bătrâna lăcrima
                        Şi cu jale cuvânta:
                        „Alei! dragă, de eşti viu,
                        Spune mamei ca s-o ştiu,
                        Iar de nu, să te bocesc
                        Trupul să ţi-l pânzuiesc,
                        Podurile să-ţi gătesc.
 
                        „Nu sunt mort, nu mă boci,
                        Nici în pânze nu mă-nveli,
                        Ci în stremţe mă-nveleşte
                        De mă schimbă caliceşte.”
                        Făcea mă-sa cum zicea,
                        În calic îl prefăcea.
                        El pe uliţe apuca,
                        Crâşmele de le cerca,
                        Cerca una, cerca două,
                        Până împlinea câte nouă…
                        Când a fost l-a nouălea,
                        El înăuntru năvălea,
                        Că-nlăuntru el văzuse
                        Pe Pandeli ce-l vânduse.
                        Vânzătorul sta culcat
                        Tocmai-n fund pe un macat,
                        Lăudându-şi faptele
                        Şi bându-şi păcatele.
                        „Noroc bun şi veselie
                        Celor ce-s în avuţie,
                        Să-mi faceţi parte şi mie!
                        Căpitane Pandelaş,
                        Tu, ce eşti un bogătaş!
                        Dă-mi o frântă de leţcaie
                        Că foamea cumplit mă taie
                        Şi până la pământ mă-ndoaie.”
                        „Măi străine, măi sărace!
                        De ţi-e foame, n-am ce-ţi face
                        Că mă ţin greu înşelat
                        De toţi banii ce i-am dat
                        Pe ist paloş oţelit,
                        Cu mănunchiul poleit.”
                        „Dă-l încoace, fătul meu,
                        Ca să-l cercetez şi eu,
                        Şi să-ţi spun adevărat
                        Dac-ai fost tu înşelat.”
                        Grecul beat paloşu-i da,
                        Iar Vulcan cum îl lua,
                        Ochii-n sânge-şi încrunta
                        Ş-apoi aspru cuvânta:
                        „Alelei! fecior de lele!
                        Vânzător zilelor mele!
                        Nu te ţinea înşelat
                        De câţi bani pe el ai dat,
                        Dar te ţine înşelat
                        Într-a cui mână l-ai dat
                        Alei! fiară veninoasă!
                        Liftă rea, necredincioasă!
                        Ce rău, spune, ţi-am făcut,
                        Turcilor de m-ai vândut?
                        Ori la mine n-ai avut
                        De mâncat şi de băut?
                        Haine bune de-mbrăcat?
                        Cal frumos de-ncălecat?
                        Ai vroit tu să mor eu,
                        Dar n-a vroit Dumnezeu,
                        Că de moarte m-a scăpat,
                        Să te curăţ de păcat!”
                        Cum zicea se şi izbea,
                        Capul grecului tăia,
                        Apoi trupu-i târâia
                        Fără popă, nici prohod
                        Până la capra unui pod,
                        Şi podeaua ridica
                        Şi sub pod îl arunca.
                        Apoi iar se întorcea,
                        Iar pe uliţe purcedea
                        Şi din turci el căsăpea
                        Câţi pe mână-i încăpea.
                        Apoi iute alerga
                        Şi voios se cununa
                        Cu cea fată moldoveană,
                        Floricică dunăreană,
                        Care-n haine de mireasă
                        L-aştepta de mult acasă.
                        Spusu-v-am cântec bătrân
                        Şi mai am vro două-n sân.
                        De-ţi avea suflete bune,
                        Şi pe-acele vi le-oi spune.
 
