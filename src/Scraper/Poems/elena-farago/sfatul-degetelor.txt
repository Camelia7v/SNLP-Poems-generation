                        Spune degetul cel mare
                        Către-arătător,
                        Spune degetul cel mare
                        – N-am fărâmă de mâncare,
                        Frate-arătător!
 
                        Spune, către mijlociul,
                        Cel arătător,
                        Spune-arătătorul: – Frate,
                        Nu mai sunt deloc bucate,
                        Şi de foame mor!
 
                        Se apleacă mijlociul
                        Către inelar,
                        Şi îi spune-atâta numai:
                        – Ce e de făcut acuma,
                        Frate inelar?
 
                        Leneş cată inelarul
                        Către ei, şi-apoi,
                        Cam în silă, le răspunde:
                        – Ce să faci când nu-i de unde?
                        Vom răbda şi noi!
 
                        Prinde atunci cel mic să strige
                        Mai isteţ ca ei:
                        – Ce tot plângem şi ne frângem?
                        Hai la muncă să ne strângem
                        Toţi uniţi, că nu rămâne
                        Niciodată fără pâine
                        Cel ce vrea să şi-o câştige,
                        Frăţiorii mei!
