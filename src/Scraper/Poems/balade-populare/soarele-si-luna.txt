                        Foaie de cicoare,
                        În prunduţ de mare
                        Iată că-mi răsare
                        Puternicul Soare.
                        Dar el nu-mi răsare,
                        Ci va să se-nsoare;
                        Că mi-a tot umblat
                        Lumea-n lung şi-n lat,
                        Ţara Românească
                        Şi Moldovenească
                        Lungiş,
                        Curmeziş,
                        Măre, nouă ai,
                        Tot pe nouă cai;
                        Patru-a ciumpăvit,
                        Cinci a omorât
                        Şi tot n-a găsit
                        Potrivă să-i fie
                        Vro dalbă soţie;
                        Făr’ de mi-a găsit
                        Şi mi-a nimerit,
                        La nouă argele,
                        Nouă feciorele,
                        În prunduţ de mare,
                        Pe unde răsare.
                        A mai mititică,
                        Ca o floricică,
                        În mijloc şedea,
                        La lucru lucra,
                        Pe toate-ntrecea;
                        Că ea tot ţesea,
                        Ţesea, -nchindisea,
                        Şi ea se numea
                        Ileana
                        Simzeana,
                        Doamna florilor
                        Ş-a garoafelor,
                        Sora Soarelui,
                        Spuma laptelui.
                        Soare răsărea,
                        Şi Soare-mi venea
                        L-a gură d-argea.
                        Cu dânsa vorbea,
                        Frumos c-o-ntreba,
                        Din gură-i zicea
                        – Ileană, Ileană,
                        Ileană Simzeană,
                        Doamna florilor
                        Ş-a garoafelor,
                        Sora Soarelui,
                        Spuma laptelui,
                        Ţeşi şi-nchindiseşti,
                        Fir verde-mpleteşti
                        Şi mi te zoreşti
                        Cămăşi să-mi găteşti,
                        Şi mi te grăbeşti
                        Să te logodeşti;
                        Că eu mi-am umblat
                        Lumea-n lung şi-n lat,
                        Ţara Românească
                        Şi Moldovenească
                        Lungiş,
                        Curmeziş,
                        Măre, nouă ai,
                        Tot pe nouă cai;
                        Patru-am ciumpăvit,
                        Cinci am omorât
                        Şi nu mi-am găsit
                        Potrivă prin lume
                        Afară de tine.
                        Ileana
                        Simzeana,
                        Doamna florilor
                        Ş-a garoafelor,
                        Sora Soarelui,
                        Spuma laptelui,
                        Ea, dac-auzea,
                        Din gură-i grăia
                        – Puternice Soare,
                        Eşti puternic mare,
                        Dar ia spune-mi Oare
                        Und’ s-a mai văzut
                        Şi s-a cunoscut,
                        Und’ s-a auzit
                        Şi s-a pomenit
                        Să ia sor’ pe frate
                        Şi frate pe sor’?
                        De mi-ei arăta,
                        Atunci te-oi lua,
                        Atunci, nici atunci!
                        Unde-o auzea,
                        Soarele-mi ofta
                        Şi iar o-ntreba
                        Şi iar o ruga
                        Şi iar o-mbia,
                        Pân-ce Ileana
                        Din gură-i grăia
                        Eu că te-oi lua,
                        Cum zici dumneata,
                        Viteaz dacă-i fi
                        Şi te-i bizui
                        De mi-ei isprăvi
                        Pod pe Marea Neagră,
                        De fier
                        Şi oţel,
                        Iar la cap de pod,
                        Cam d-o mânăstire,
                        Chip de pomenire,
                        Chip de cununie,
                        Să-mi placă şi mie,
                        C-o scară de fer
                        Pân’ la naltul cer!
                        Puternicul Soare,
                        Ca puternic mare,
                        Unde-o auzea,
                        Bine că-i părea.
                        În palme-mi bătea
                        Şi pod se făcea;
                        La cap – mânăstire,
                        Chip de pomenire;
                        Şi iar mai bătea,
                        Scară se-ntindea,
                        O scară
                        Uşoară,
                        De fier
                        Şi oţel,
                        Pân’ la naltul cer.
                        Dar el ce-mi făcea?
                        Pe pod că-mi trecea,
                        Pe scară suia,
                        Pe scară
                        Uşoară,
                        Pe scară de fier,
                        În cuie d-oţel,
                        Pân’ la naltul cer.
                        Şi, de-mi ajungea,
                        Unde se ducea?
                        Tot la moş Adam,
                        Şi la maica Iova.
                        Ei, de mi-l vedeau,
                        Nainte-i ieşeau,
                        Din gură-i grăiau
                        – O, preasfinte Soare,
                        Puternice mare,
                        Ce-mi călătoreşti,
                        De ne ispiteşti?
                        La ce te gândeşti
                        Şi la ce pofteşti?
                        Şi el răspundea,
                        Din gură zicea
                        – Iaca, moş Adam,
                        Şi tu, maică Iovo,
                        Mie mi-a venit
                        Vremea de-nsoţit
                        Şi eu c-am umblat
                        Lumea-n lung şi-n lat,
                        Ţara Românească
                        Şi Moldovenească
                        Lungiş,
                        Curmeziş
                        Şi tot n-am găsit
                        Potrivă să-mi fie
                        Vro dalbă soţie;
                        Făr’ de mi-am găsit
                        L-a gură d-argea
                        Numai pe sor-mea,
                        Sor-mea Ileana,
                        Ileana Simzeana,
                        Doamna florilor
                        Ş-a garoafelor!
                        Atunci moş Adam
                        Şi cu moaşa Iova,
                        Unde-l auzea,
                        Rău că le părea,
                        Soarelui zicea
                        – Preasfinţite Soare,
                        Puternice mare,
                        Unde-ai auzit
                        Ş-ai mai pomenit,
                        Unde-ai cunoscut,
                        Unde-ai mai văzut
                        Să ia sor’ pe frate
                        Şi frate pe sor’,
                        Că cin’ n-o lua
                        Raiul c-o d-avea,
                        Iar cine-o lua
                        În iad c-o intra.
                        Soar’le se uita,
                        Din ochi căuta,
                        Nimic nu grăia;
                        Iar moşul Adam
                        Şi cu moaşa Iova
                        De mână-l luau,
                        La rai mi-l duceau,
                        Rai că-i arătau
                        Şi de ce vedea,
                        Bine că-i părea;
                        Numai mese-ntinse,
                        Cu făclii aprinse,
                        Cu pahare pline,
                        În cântece line;
                        Jur-prejur de mese
                        Stau în cete dese
                        Sfinţi şi mucenici,
                        Mai mari şi mai mici,
                        O sută şi cinci;
                        Iar mai jos de ei,
                        Sfinţi mai mărunţei,
                        O sută şi trei.
                        Şi tot mai era
                        Şi tot mai vedea
                        Femei cuvioase,
                        Măicuţe duioase,
                        Fecioare curate,
                        Ucişi în dreptate,
                        Oşti de biruinţă
                        Şi soţi cu credinţă.
                        Dar tot mai era
                        Şi tot mai vedea,
                        Puţin de mergea
                        Printre rămurele,
                        Dalbe păsărele
                        Cânta-n versurele
                        Şi nu prea cânta,
                        Ci se gongănea,
                        Din gură-mi zicea
                        „Ferice, ferice,
                        Ferice de noi,
                        De părinţii noştri
                        Care ne-au făcut,
                        Care ne-au născut
                        Şi ne-au botezat
                        Şi ne-au creştinat,
                        Că, dac-or trăi,
                        Săraci n-or mai fi!“
                        De tot ce vedea
                        Bine că-i părea
                        Şi se mulţămea.
                        Afar’ de-mi ieşea,
                        Iarăşi moş Adam
                        Şi cu moaşa Iova
                        Cheile lua,
                        La iad îl ducea,
                        Iadul descuia,
                        În iad îl băga
                        Şi de ce-mi vedea
                        Păr i se zbârlea
                        Că-n focuri ardea,
                        Greu se văieta
                        Hoţi şi călcători,
                        Răi cârmuitori
                        Şi nurori pizmaşe
                        Şi soacre trufaşe,
                        Fii necuvioşi,
                        Preoţi mincinoşi.
                        Afar’ când ieşea,
                        Soar’le ce-mi vedea?
                        Un pom ofilit,
                        Un pom cătrănit;
                        Printre rămurele,
                        Nişte păsărele
                        Cânta-n versurele,
                        Dar nu prea cânta,
                        Ci se văieta,
                        Din gură grăia
                        „Vai şi vai de noi,
                        De părinţii noştri
                        Care ne-au făcut,
                        Care ne-au născut,
                        Că ei ne-au lăsat,
                        Nu ne-au botezat,
                        Nu ne-au creştinat
                        Şi d-or mai trăi,
                        Tot săraci c-or fi,
                        Greu s-or pedepsi!“
                        De tot ce vedea
                        Mult rău că-i părea,
                        Nu se mulţămea.
                        Foaie, foicea,
                        Soar’le ce-mi făcea?
                        De câte vedea
                        Nu se-ndupleca,
                        Ci, măre,-mi pleca,
                        Ci, măre,-mi zbura
                        L-a gură d-argea,
                        Tot la soră-sa
                        Şi iar o-ntreba
                        Şi iar o ruga
                        Şi iar o-mbiia
                        Pe dânsa s-o ia.
                        Ileana
                        Simzeana,
                        Doamna florilor
                        Ş-a garoafelor,
                        Sora Soarelui,
                        Spuma laptelui,
                        Dacă-l auzea
                        Şi dacă-mi vedea
                        Că tot nu scăpa,
                        Ea tot mai cerea,
                        Din gură-i zicea
                        – Frate, frăţioare,
                        Puternice Soare,
                        Spune mie Oare
                        Cine-a cunoscut,
                        Cine-a mai văzut,
                        Cine-a auzit,
                        Cine-a pomenit
                        Să ia sor’ pe frate
                        Şi frate pe sor’?
                        Dar eu te-oi lua
                        Viteaz dacă-i fi
                        Şi te-i bizui
                        Până-n zori de zi
                        Mie să-mi croieşti
                        Şi să-mi isprăveşti
                        Peste Marea Neagră
                        Un pod de aramă,
                        Să nu-l bagi în seamă,
                        Iar la cap de pod,
                        Cam d-o mânăstire,
                        Chip de pomenire,
                        Chip de cununie,
                        Să-mi placă şi mie.
                        Puternicul Soare,
                        Ca puternic mare,
                        Unde-o auzea,
                        Bine că-i părea,
                        ‘N palme că-mi bătea,
                        Podul se-ntindea,
                        Un pod de aramă,
                        De nu-l bagi în seamă
                        Şi d-o mânăstire,
                        Chip de pomenire,
                        Când le isprăvea,
                        La ea se ducea,
                        De mân-o lua,
                        La pod c-o ducea,
                        La pod c-ajungea,
                        La pod de aramă,
                        De nu-l bagi în seamă
                        Şi, pod când trecea,
                        Pod că zornăia,
                        Pod se clătina,
                        Că n-a mai văzut,
                        Nici n-a cunoscut,
                        Că n-a auzit,
                        Nici n-a pomenit
                        Să ia sor’ pe frate
                        Şi frate pe sor’.
                        Floare ş-o lalea
                        Podul când trecea,
                        Pe pod când mergea
                        Către mânăstire
                        Pentru pomenire
                        Şi la cununie
                        Să-i fie soţie,
                        Ileana
                        Simzeana,
                        Doamna florilor
                        Ş-a garoafelor,
                        Sora Soarelui,
                        Spuma laptelui,
                        Din gură-i zicea
                        Ş-astfel îi grăia
                        – Frate, frăţioare,
                        Puternice Soare,
                        Ia mai spune-mi Oare
                        Und’ s-a mai văzut
                        Şi s-a cunoscut,
                        Und’ s-a auzit
                        Şi s-a pomenit
                        Mirele d-a dreapta,
                        Mireasa-nainte?
                        Ci mi-a fost ş-o fi
                        Şi s-o pomeni
                        Mirele-nainte,
                        Mirease d-a stânga!
                        Puternicul Soare,
                        Puternic şi mare,
                        De mân-o lăsa,
                        Nainte-i trecea,
                        Iar ea, vai de ea,
                        Aşa de-mi vedea,
                        Cruce că-şi făcea,
                        În mare sărea
                        Şi mi se-neca.
                        Domnul se-ndura
                        Mreană c-o făcea.
                        Soarele-mi vedea
                        Şi înmărmurea
                        Şi se văieta,
                        Năvodari chema,
                        Năvod aducea
                        Şi-n mare-l băga;
                        Mulţi galbeni că da
                        Să-i scoaţă dalba.
                        Lupta ce-mi lupta
                        În deşert era,
                        Că ei n-o găsea
                        Şi n-o mai prindea;
                        Făr’ de… ce-mi scotea
                        Şi-n năvod trăgea?
                        O mreană de mare,
                        Cu solzii de zare.
                        Pe mal d-o scotea,
                        Pe mal d-o zvârlea,
                        Sfinţi din cer vedea,
                        Jos se scobora,
                        ‘N palme c-o lua
                        Şi mi-o curăţa
                        Şi mi-o tot freca,
                        Solzii de-i cădea,
                        Şi-n cer mi-o zvârlea.
                        Colo, moş Adam
                        Şi cu moaşa Iova,
                        Unde mi-o vedea,
                        Ei, măre, că-mi sta
                        De mi-o sclivisea,
                        Nume că-i dădea,
                        Lună mi-o chema.
                        Iar ea, vai de ea,
                        Măre-ngenunchea,
                        Lacrimi că vărsa,
                        Pe Domnul ruga.
                        Domn c-o auzea,
                        Domn c-o asculta,
                        Din gură-mi grăia
                        Şi mi-i osândea
                        – Lumea cât o fi
                        Şi s-o pomeni,
                        Nu vă-ţi întâlni,
                        Nici noapte, nici zi;
                        Soare când o sta
                        Către răsărit,
                        Luna s-o vedea
                        Tot către sfinţit;
                        Luna d-o luci
                        Către răsărit,
                        Soarele mi-o fi
                        Tot către sfinţit!
                        Şi d-atunci se trase
                        Şi d-atunci rămase,
                        Lumea cât o fi
                        Şi s-o pomeni
                        Că ei se gonesc
                        Şi nu se-ntâlnesc
                        Lună când luceşte,
                        Soarele sfinţeşte;
                        Soare când răsare,
                        Luna intră-n mare.
