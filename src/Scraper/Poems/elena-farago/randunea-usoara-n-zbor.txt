                        Rândunea uşoară-n zbor,
                        Crainic primăverilor,
                        Săgetând văzduhul treci
                        Unde-ai fost şi unde pleci?
 
                        De n-ai cuib şi-ţi cauţi loc,
                        Purtătoareo de noroc,
                        Ia-ţi tovarăş la zburat
                        Gândul meu înlăcrimat,
 
                        Şi te du cu el mereu
                        Până-ţi da de satul meu,
                        Până-ţi da de cel bordei
                        Unde plâng părinţii mei.
 
                        Colo-n coperişul lor
                        Să-ţi faci leagăn puilor,
                        Şi să spui bătrânilor
                        Că pustiul meu de trai
                        E ca mugurul ce-l tai
                        De pe creangă, ne-nfrunzit
                        Fără timp m-am veştejit…
