                        Şi eu născui în sânul Arcadiei şi mie
                        Natura mi-a jurat
                        La leagănu-mi de aur să-mi dea bucurie;
                        Şi eu născui în sânul Arcadiei, dar mie
                        O scurtă primăvară dureri numai mi-a dat.
 
                        O dată numai Maiul vieţii înfloreşte –
                        La mine-a desflorit;
                        Şi zeul lin al păcei – o, lume, mă jeleşte! –
                        Făclia mi-o apleacă, lumina-i asfinţeşte
                        Şi iasma-i a fugit.
 
                        Acuma stau pe podu-ţi, vecie-nfricoşată –
                        Pe podul tău pustiu:
                        Primeşte-mputerirea-mi fortunei adresată,
                        Ţi-o napoiez neatinsă şi nedisigilată –
                        De fericire-n lume nimica eu nu ştiu.
 
                        Şi Tronului în preajmă ridic a mea-acuzare,
                        O, jude voalat!
                        Pe steaua-aceea merse senina zicătoare
                        Că cumpăna dreptăţii o porţi răsplătitoare,
                        De secole întronat.
 
                        Aci – se zice – aşteaptă pe cei răi spăimântare,
                        Cei buni sunt fericiţi.
                        A inimii adâncuri vei da la-nfăţişare,
                        Enigmei Providenţei vei da o dezlegare,
                        Vei ţine socoteală de cei nenorociţi.
 
                        Aci expatriatul o patrie găseşte,
                        A suferinţei cale spinoasă s-a finit.
                        Divina fiică, care-Adevărul se numeşte,
                        Care puţini o-adoară, mulţimea-o-ocoleşte,
                        A vieţii mele repezi frâu iute a oprit.
 
                        – îţi răsplătesc, îmi zise, în viaţa viitoare
                        O, dă-mi juneţea ta!
                        Nu-ţi dau nimic acuma făr d-astă îndreptare.
                        Luai avizu-acesta pe viaţa viitoare
                        Şi îi jertfii plăcerea din tinereţea mea.
 
                        – Dă-mi mie-acea femeie scumpă inimii tale –
                        Dă-mi mie Laura ta!
                        De gropi dincolo-amaru-ţi luce cu-ncămătare,
                        Şi sângerând, rumpând-o din inima-arzătoare,
                        Plângeam în hohot, însă am dat-o şi pe ea.
 
                        – Această-obligaţiune la morţi e îndreptată
                        – Râzând lumea zicea –
                        Căci, nu vezi, mincinoasa de terani cumpărată
                        Umbre ţi-a dat în loc de ferice-adevărată,
                        La terminu-ăstui cambiu tu n-ai mai exista.
 
                        Isteţ glumea o oaste de şerpi derâzătoare:
                        – Naintea unui caos de ani zeificat
                        Tu tremuri. Ce sunt oare zeităţile tale?
                        Slabului plan al lumii scorniri mântuitoare
                        Ce-ngeniul umanei nevoi a-mprumutat.
 
                        Ce e viitorimea de gropi învăluită?
                        Vecia ce-i cu care deşert ni te făleşti?
                        Măreaţă pentru că e cu coji acoperită,
                        A spaimelor-ne proprii umbră-nurieşită,
                        Pe-oglinda cea pustie a conştiinţei omeneşti.
 
                        Icoană mincinoasă de fiinţe vieţuitoare
                        – Mumia timpului –
                        De balsamul speranţei ţinute în răcoarea
                        A gropii locuinţă; nu acesteia oare
                        Îi zici tu nemurire-n febra delirului?
 
                        Şi pe speranţe, pe care le dezminte putrezirea,
                        Bunuri sigure-ai dat.
                        De şase mii ani moartea nu-şi ţine ea tăcerea?
                        Văzut-a de atuncea vrun mort reînvierea
                        Să-ţi spună că dincolo vei fi recompensat?
 
                        Văzui că zboară timpul spre ţărmurile tale;
                        Natura înflorind.
                        Că rămânea în urmă-i cadavru demn de jale,
                        Că nici un mort nu iese din umbra gropii sale
                        Şi totuşi credeam tare divinul jurământ.
 
                        Orice plăcere-n lume ţi-am junghiat-o ţie –
                        Acum m-arunc la tronu-ţi acel judecător,
                        Căci surd despreţuit-am a lumii flecărie,
                        Numa-n a tale bunuri credeam cu frenezie,
                        Acum cer recompensa-mi, divin răsplătitor!
 
                        – Eu îmi iubesc copiii cu gală iubire!
                        Din sfere nevăzute zise-un geniu divin.
                        Sunt două flori – el zise – ascultă, Omenire,
                        Sunt două flori expuse l-a omului găsire:
                        Speranţa-i una, pe alta Plăcerea o numim.
 
                        Şi cine-aţi frânt în lume numai una din ele,
                        Cealaltă n-o aveţi.
                        Cine nu poate crede, să guste. E-o părere
                        Eternă ca şi lumea. Renunţe cel ce speră.
                        A lumii istorie a lumii e judeţ.
 
                        Tu ai sperat – răsplata ţi-a fost dar acordată –
                        Speranţa-i bunul care norocu-ţi destina.
                        Putuşi să-ntrebi pe-ai voştri filozofi vreodată:
                        Ce se refuză unei minte-ntraripată
                        Nici însuşi vecinicia nu mai poate reda.
