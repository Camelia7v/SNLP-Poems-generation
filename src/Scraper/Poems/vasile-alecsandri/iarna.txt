                        Din văzduh cumplita iarnă cerne norii de zăpadă,
                        Lungi troiene călătoare adunate-n cer grămadă;
                        Fulgii zbor, plutesc în aer ca un roi de fluturi albi,
                        Răspândind fiori de gheaţă pe ai ţării umeri dalbi.
 
                        Ziua ninge, noaptea ninge, dimineaţa ninge iară!
                        Cu o zale argintie se îmbracă mândra ţară;
                        Soarele rotund şi palid se prevede printre nori
                        Ca un vis de tinereţe printre anii trecători.
 
                        Tot e alb pe câmp, pe dealuri, împrejur, în depărtare,
                        Ca fantasme albe plopii înşiraţi se pierd în zare,
                        Şi pe-ntinderea pustie, fără urme, fără drum,
                        Se văd satele pierdute sub clăbuci albii de fum.
 
                        Dar ninsoarea încetează, norii fug, doritul soare
                        Străluceşte şi dezmiardă oceanul de ninsoare.
                        Iată-o sanie uşoară care trece peste văi…
                        În văzduh voios răsună clinchete de zurgălăi.
 
