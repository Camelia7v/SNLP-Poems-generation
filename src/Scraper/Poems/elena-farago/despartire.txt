                        În mohorâta dimineaţă
                        Mijesc luminile ca-n fum,
                        Şi parcă dincolo de drum
                        S-a isprăvit cu orice viaţă,
                        Că nu mai poţi zări, de ceaţă,
                        O streaşină, un pom, un fum…
 
                        Şovăitor vă-ntindeţi pasul
                        Sub greul jilavului nor,
                        Vă doare-al inimii fior,
                        Vă-neacă lacrimile glasul,
                        Şi mut rămâne „bun rămasul”
                        Pe buzele ce parcă mor…
 
                        Doar mâinile înfrigurate
                        Se caută, se-ating, se strâng…
                        Şi iată că pe drum se sting
                        Luminile, odată toate,
                        Iar inimile vi se strâng,
                        De-aceeaşi presimţire… poate.
 
                        …Şi mâinile înfrigurate
                        Se-nlănţuie de parcă plâng…
