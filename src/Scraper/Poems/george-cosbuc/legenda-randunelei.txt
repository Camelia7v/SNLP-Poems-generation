                        Din zori, de cum s-aprind,
                        Tot cântă rândunica
                        Sub streşini ciripind
                        Era şi fată mare
                        Şi mândră de-a cătare
                        Şi-apoi, pe lângă toate,
                        Şi fată de-mpărat.
                        Uşor se duce nume
                        De-un lucru bun în lume,
                        Dar mai uşor de-un lucru
                        Frumos cu-adevărat.
                        Şi-n toată lumea vestea
                        I-a mers, cum merg de-acestea
                        Când trec din gură-n gură
                        Grăbit din sat în sat.
 
                        Dă roate şoimu-n zbor
                        Şi ţipă rândunica
                        Şi n-află ajutor.
                        Cum vin în şir cocorii,
                        Venit-au peţitorii:
                        Ieşea din casă unul,
                        Iar celălalt intra.
                        Şi ea şi-a plâns durerea:
                        O, dă-mă cui ţi-e vrerea,
                        Măicuţo, dar străină
                        Departe nu mă da!
                        Şi-n ciuda bietei fete,
                        Ea, vitrega, o dete
                        Străinilor de-acolo,
                        Veniţi de undeva.
 
                        Cad fulgi pe câmpul gol
                        Şi plânge-o rândunică
                        Pierdută dintr-un stol
                        Pe-un larg adânc al mării
                        Spre-adâncul larg al zării
                        Se duc corăbii multe
                        Cu fata de-mpărat.
                        De-amar ea nu mai poate:
                        Inelul scump şi-l scoate,
                        Din deget, şi-l aruncă
                        În marea ce-o străbat.
                        Atunci, să ştii tu bine,
                        Voi mai vorbi cu tine,
                        Când mi-or găsi inelul.
                        Iar mirele-a îngheţat.
 
                        La cuib venind acum,
                        Sfărmat găsi ea cuibul
                        Iar puii morţi în drum
                        Ea blândă se supune
                        Şi face tot cum spune
                        Bărbatul ei, şi-n toate
                        Nu-i dă nici un cuvânt
                        De plângere; nu-şi frânge
                        Nici mâinile, nu plânge,
                        Ci rabdă datul sorţii.
                        Dar, tare-n jurământ,
                        E mută a ei gură:
                        Nici dragoste, nici ură
                        N-arată, ci rămâne
                        De-a pururi un mormânt.
 
                        Prin pomi sunt laţuri mii.
                        Prin aer zboară şoimii,
                        La cuib pândesc copii
                        Şi iată! azi răsună
                        De multă voie bună
                        Palatul tot; cu vuiet
                        La rege robii vin.
                        Un peşte-au prins în mare
                        Şi-n el, în bună stare,
                        Inelul scump al doamnei.
                        I-l dau, de sânge plin!
                        Stăpânul îl priveşte
                        Şi vesel se porneşte
                        La doamnă-sa să-i spună,
                        Scăpat de-atâta chin.
 
                        Aripile i-au frânt,
                        Se zbate-acum de moarte
                        În ţărnă, pe pământ
                        De-acum tu nu mai plânge!
                        Şi-n braţe el o strânge.
                        Cu mâna cea purtată
                        Prin sânge pe inel,
                        Bărbia el i-o prinde:
                        Dar braţele-şi întinde
                        Cu ţipet doamna-n aer,
                        Uitându-se la el.
 
                        Iar braţele-i deodată
                        În vânt încep să bată,
                        Mişcări părând de aripi
                        Cu umblet uşurel.
 
                        Şi s-a nălţat în vânt
                        Deodată rândunica!
                        E negru-al ei vestmânt,
                        Că-n negru se purtase
                        De când se măritase!
                        De-atunci ea vesel zboară
                        Pe dealuri şi pe lunci
                        Şi-ntruna ciripeşte
                        Şi-ntruna povesteşte
                        Tot ce-a tăcut o viaţă
                        De jale şi de munci.
                        Şi cum fu dezmierdată
                        De-o mână-nsângerată,
                        E gâtul rândunelei
                        Ca sângele de-atunci.
