                        Pe drumul de costişe ce duce la Vaslui
                        Venea un om, cu jale zicând în gândul lui:
                        „Mai lungă-mi pare calea acum la-ntors acasă…
                        Aş vrea să zbor, şi rana din pulpă nu mă lasă!”
                        Şi bietul om, slab, palid, având sumanul rupt
                        Şi o cămeşă ruptă bucăţi pe dedesubt,
                        Păşea trăgând piciorul încet, dar pe-a lui faţă
                        Zbura ca o lumină de glorie măreaţă,
                        Şi-n ochii lui de vultur adânci, vioi şi mari
                        Treceau lucioase umbre de eroi legendari.
                        Opinca-i era spartă, căciula desfundată,
                        Dar fruntea lui de raze părea încoronată.
                        Calică-i era haina, dar străluceau pe ea
                        Şi crucea „Sfântul Gheorghe” ş-a „României Stea”.
                        Românul venea singur pe drumul plin de soare,
                        Când iată că aude fanfare sunătoare
                        Şi vede nu departe în faţa lui venind
                        Un corp de oaste mândră în aur strălucind.
                        Erau trei batalioane de garda-mpărătească
                        Mergând voios la Plevna cu dor s-o cucerească.
                        În frunte-i colonelul semeţ, pe calu-i pag,
                        La bravii săi tovarăşi privea ades cu drag,
                        Şi inima în pieptu-i bătea cu foc, deşteaptă,
                        Căci el visa, privindu-i, la lupta ce-i aşteaptă.
                        Deodată el dă cu ochii de searbădul român
                        Ce stătuse-n loc la umbră, sub un stejar bătrân,
                        Şi mult se minunează, şi nici cp-i vine-a crede
                        Când crucea „Sfântul Gheorghe” pe sânul lui o vede.
                        S-opreşte regimentul, iar bravul colonel
                        Se-nchină la drumeţul, s-apropie de el
                        Şi-i zice cu blândeţe: „De unde vii, străine?”
                        „Vin tocmai de la Plevna.” „Cum e acolo?” „Bine.”
                        „Dar aste decoraţii cum, cine ţi le-au dat?”
                        „Chiar domnitorul nostru ş-al vostru împărat.”
                        „Dar pentru care fapte?” „Ştiu eu? Cică drept plată
                        Că am luat eu steagul redutei.. şi pe dată
                        Cu el, străpunşi de gloanţe, ne-am prăbuşit în şanţ…”
                        „Dar ce rang ai, voinice?” „Am rang… de dorobanţ!”
                        Atunce colonelul, dând mâna cu sergentul,
                        Se-ntoarce, dă un ordin… Pe loc, tot regimentul
                        Se-nşiră, poartă arma, salută cu onor
                        Românul care pleacă trăgând al lui picior.
 
