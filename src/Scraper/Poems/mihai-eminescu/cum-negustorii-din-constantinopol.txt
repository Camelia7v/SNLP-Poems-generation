                        Cum negustorii din Constantinopol
                        Întind în piaţă diferite mărfuri,
                        Să ieie ochii la efenzi şi popol,
 
                        Astfel la clăi de vorbe eu fac vârfuri
                        De rime splendizi, să le dau de trampe,
                        Sumut o lume ş-astfel ochii lor fur.
 
                        Dactilu-i cit, trofeele sunt stambe,
                        Şi-i diamant peonul, îndrăzneţul.
                        Dar astăzi, cititori, eu vă vând iambe,
 
                        Şi mare n-o să vi se pară preţul:
                        Nu bani vă cer, ci vremea şi auzul.
                        Aprinde-ţi pipa şi aşează-ţi jeţul
 
                        La gura sobei, cum o cere uzul;
                        Citeşte cartea ce îţi cade-n mână
                        Şi vezi de nu-i mărgăritar hurmuzul,
 
                        Ce-n mână-l ai de-acum o săptămână.
