                        Cum punea mama sare în bucate,
                        Cum tata punea-n supa lui piper,
                        Tot astfel presăram până mai ieri
                        Peste cuvintele abia-nvăţate
                        Sunetul L, litera L în toate,
                        Şi făceam haz cum le-auzeam
                        Schimbate:
 
                        Un popândău ziceam că-i plopândău,
                        Câinii pătaţi cu pletece plătrate,
                        Veneau să latre în caietul meu
                        Plisicile cu plurici mici pe spate.
 
                        O plăsărică ciriplea în plom,
                        Eu ronţăiam plişcoturi şi blomboane,
                        Trecea pe stradă-n plardesiu un om,
                        Pe blicicleta lui cu cinci claxoane.
 
                        Un băieţel ducea un mic blidon
                        Cu gaz, în mână, fluierând uşor,
                        Şi-un tip cu plălărie şi blaston,
                        Părea un plinguin într-un plicior.
 
                        Mâine-ploimâine o să treacă vara,
                        Şi păsările vor zblura frumos,
                        Doar vrabia, porumbelul mic şi cioara
                        Nu vor pleca spre sudul călduros.
 
                        Vom sta la iarnă toţi cu cartea-n mână
                        Şi vom citi „Plunguţa cu doi blani”,
                        Va fi peste pământ atunci stăplână
                        Zăplada albă, moale ca o lână.
 
                        Şi vânători cu pluştile-ncărcate
                        Or să vâneze vulpi, mistreţi colţoşi,
                        Şi toţi vom fi atenţi la câte toate
                        Se-ntâmplă în poveşti cu Fleţi-Frumoşi.
