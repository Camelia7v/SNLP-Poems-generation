                        Mare pentru noi e ziua, când tu, Mircea, la Rovine
                        Ai strivit păgânătatea ce s-a prins de piept cu tine,
                        Peste Dunăre azvârlind-o, iar pe morţii ei în iad!
                        Mari au fost şi-acele zile, când tu, vecinice Ştefane,
                        Ai înfrânt în multe locuri groaznicele-oştiri duşmane
                        Şi-ai văzut pierind turcimea ca şi frunzele ce cad.
 
                        Ah, dar voi vedea cum vine vântu-n unde, vine-ntruna
                        Tot mai tare, iar în urmă cum se va stârni furtuna,
                        Şi porni se va potopul cel a toate înecător!
                        Cine să ne fie scutul într-o vreme-aşa de-amară,
                        Cui să cerem ajutorul pentru neam şi pentru ţară,
                        Şi al cui vei fi prin veacuri, românescule popor?
 
                        Şi-a venit în urma noastră şi furtună-ntărâtată
                        Şi potopul larg! Iar mila Celui vecinic câteodată
                        Chiar de ne-nălţa pe-o clipă câte-un domn viteaz pe tron,
                        Noi eram ca rândunica în brumar, o prad-a morţii!
                        În zadar gemu prin aer, ca să schimbe pasul sorţii,
                        Spada lui Mihai Viteazul şi-a cumplitului Ion.
 
                        Dar virtuţile străbune nu s-au stins în voi cu totul
                        Oceanul ne cuprinse, însă l-am trecut cu-notul,
                        Cerul ne căzuse-n creştet, însă n-am murit sub el!
                        Ni s-a luminat văzduhul tot mai mult, şi-n urmă soare
                        Răsări din albe neguri, şi-ntr-o zi răzbunătoare
                        Prin ruine găsirăm mândră o coroană de oţel.
 
                        A cântat la Plevna tunul cântul sfânt al învierii
                        Precum clopotele cântă la-nceputul primăverii
                        Pe Christos mântuitorul ce se-nalţă din mormânt!
                        Iată ziua cea mai sfântă, cea mai mare dintre zile!
                        Multă vreme-ai stat deoparte, duh străbun, ca şi Ahile.
                        Dar când ai sărit în luptă, fost-ai fulger pe pământ!
