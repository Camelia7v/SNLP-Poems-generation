                        Floricică, floricea!
                        Când eram pe vremea mea,
                        Câte trei mândre aveam,
                        Cu tustrele mă iubeam,
                        Una-n deal şi una-n vale,
                        Una la mijloc de cale,
                        Iar de când m-am bătrânit
                        Fetele m-au părăsit,
                        Sui în deal, cine mă cheamă?
                        Moartea care-mi cere seamă?
                        Dau în vale, cine-mi râde?
                        Moartea care mă cuprinde?
                        Pomul dacă-mbătrâneşte,
                        Pune-i paie de-l pârleşte.
                        Omul dacă a-mbătrânit
                        Fă-i sicriu de odihnit.
                        Vai de dânsul! vai de el!
                        Când e omul tinerel,
                        Lesne-i vine a gândi
                        Cât pământul c-a trăi.
                        Ci zilele omului
                        Sunt ca floarea câmpului:
                        Dimineaţa înfloreşte,
                        Peste zi se veştezeşte
                        Şi spre seară nu mai este!
 
