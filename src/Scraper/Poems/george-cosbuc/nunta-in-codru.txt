                        Ce mai chiu şi chef prin ramuri
                        Se-ncinsese atunci!
                        Numai fraţi, şi veri, şi neamuri
                        De-ar fi fost umpleau o ţară!
                        Dar aşa, că s-adunară
                        Şi străini din lunci!
 
                        De mă-ntrebi, eu nu ştiu bine,
                        Alţii poate ştiu –
                        Ce să-ntrebi calici ca mine!
                        Ştiu că lumea dintr-o dată,
                        S-a trezit că-i adunată
                        Şi c-o duce-n chiu.
 
                        Că-ntr-o zi, purtând în mână
                        Un colac ş-un băţ,
                        Prepeliţa cea bătrână
                        S-a pornit şi-n deal şi-n vale,
                        Şi chema-ntâlnind pe cale
                        Lumea la ospăţ.
 
                        – „Ce-i tu, soro?” – „Ce să fie?
                        Nuntă mare-n crâng!
                        N-ai văzut tu veselie
                        De când eşti şi porţi un nume.
                        Şi-am plecat trimisă în lume,
                        Oaspeţii să-i strâng.”
 
                        – „Dar pe mire cum îl cheamă,
                        Cine-i el şi-al cui?”
                        – „N-auzişi de sturz, bag samă!
                        Până şi-mpăratul ştie.”
                        – „Şi-i bogat?” – „Ce-i pe câmpie,
                        Tot ce vezi, i-al lui!
 
                        Iar mireasa! Din cosiţă
                        Numai flori îi cad.
                        Mierla e. Şi e pestriţă,
                        Şi gătită ca o cruce:
                        Cizme galbene şi-aduce
                        Tot din Ţarigrad.”
 
                        – „Ei, atunci să ştii, vecino,
                        C-am să viu şi eu.”
                        – „Păi, de bună seamă, vino!”
                        Tot aşa, cu voie bună,
                        Prepeliţa-n sârg adună
                        Pe nuntaşi mereu.
 
                        Şi s-a strâns din zare naltă
                        Neamul înaripat,
                        Şi din crâng, şi de la baltă,
                        Şi din şesuri, de prin grâne;
                        Ba şi vrăbii mai bătrâne,
                        Musafiri din sat.
 
                        Până-n noapte tot veniră
                        Şi prin crengi au mas.
                        Iar în zori se răscoliră,
                        Şi-n gorun aveau altarul –
                        Ia închinaţi-mi cu paharul,
                        Să-mi mai vie glas.
 
                        Mă-ntrebaţi de nun? Ei, nunul,
                        Soare-ntr-adevăr:
                        Dumnealui, mă rog, păunul!
                        Nună mare – a fost gaiţa,
                        Stete acasă păuniţa,
                        Că-i murise-un văr.
 
                        – „Pop-aveau?” Tu, maică sfântă!
                        Stai să mai vorbeşti?
                        Ştii pe ciocârlan cum cântă?
                        Dumnezeu să-i ţie firea!
                        A-nvăţat trei veri Psaltirea
                        La vlădici sârbeşti.
 
                        Druşte aveau o coţofană
                        Şi-un cârstei bălţat.
                        Pitpalacul, nene, n strană!
                        Iar cădelniţa de aur
                        O ţinea jupânul graur
                        Dascălu-nvăţat.
 
                        Dar să vezi! La socru mare
                        Zgomote din zori:
                        Piţigoiul într-una sare,
                        Steag pe casă şoimul suie.
                        Gheunoaia bate cuie
                        Ca s-anine flori.
 
                        Iar prin cuhnii sfat şi vorbă,
                        Asta s-o vedeţi!
                        Prepeliţa face ciorbă,
                        Presurile fac friptură,
                        Vin sticleţii şi le-o fură,
                        Dracii de sticleţi!
 
                        Şoimii repezi scot în gheare
                        Carnea din căldări,
                        Corbul cel cu ciocul tare
                        Dumicată-n blide-o lasă,
                        Cintiţoii duc la masă
                        Rândul de mâncări.
 
                        Şi, cu şorţ de jupâneasă,
                        Rândunele vin
                        Şi deretică prin casă,
                        Iar pe mese-aştern prosoape
                        Şi dau laviţele-aproape,
                        Cane-aduc cu vin.
 
                        Dar te miri tu, prin pahare
                        Cine le turna?
                        Cucul sur, că-i meşter mare
                        La urat şi-nchinăciune,
                        E proroc şi-ţi ştie spune
                        Tot ce-o fi şi-o da.
 
                        Cântă-n cobză-acum buhaiul
                        Cel cu gâtul strâmb,
                        Mierla şuieră cu naiul,
                        Cu cimpoiul cântă cioara,
                        Pitulicea cu vioara,
                        Bufniţa c-o drâmbă.
 
                        Codobaturi iuţi ca focul,
                        Tot bătând din cozi,
                        Măturară-n clipă locul
                        Şi făcur-o bătătură,
                        Şi ce horă mai făcură
                        Ca la voievozi!
 
                        Jucau sârba porumbeii,
                        Că e jocul lor,
                        Şi-au luat la joc cârsteii
                        Pe-o răţuşcă vai de mine! –
                        Graurul juca pe vine,
                        Barza-ntr-un picior.
 
                        Numai cioara cu cimpoiul,
                        Tot izbind cu el,
                        Se bătea cu piţigoiul,
                        Iar sitarul dup-o uşă
                        Se certa c-o găinuşă
                        Pentr-un gândăcel.
 
                        Vin de-ar fi, că cearta vine,
                        Astfel cum s-o zici?
                        Să te superi tu, creştine,
                        Pentru dinţii scoşi din gură?
                        Pentr-un ghiont şi-o îmbrâncitură
                        Cheful să ţi-l strici?
 
                        Şi ţipau de-a valma-n ramuri,
                        Miile de guri!
                        N-alegeai, străini şi neamuri,
                        Şi pe plac cânta tot insul –
                        Clocotea de chiu cuprinsul
                        Veselei păduri.
 
                        – „Tu erai?” Mă-ntrebi ca prostul!
                        Vorba din bătrâni:
                        Eu la chef ca-n marte postul.
                        Vinu-l beam din coji de-alună
                        Şi-azvârleam, de voie-bună,
                        Cu căciula-n câni.
 
                        Ba, şi-n ciur le-adusei apa,
                        Ca să fiu în rost,
                        Lemne le-am tăiat cu sapa –
                        Şi, sărind pe-o buturugă,
                        Am venit la voi în fugă,
                        Să vă spun ce-a fost!
