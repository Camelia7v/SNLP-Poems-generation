                        Dragoş-vodă cel bătrân
                        Pe Moldova e stăpân,
                        Şi domnind cu toată slava
                        Şede-n scaun la Suceava,
                        La Suceava lăudată,
                        Cu ziduri înconjurată,
                        Zid de piatră nalt şi gros,
                        Că pe el merg cinci pe jos
                        Şi au loc cu de prisos;
                        Că merg trei călări alături
                        Şi mai au loc pe de lături
                        Caii mândri să şi-i joace
                        Când încolo, când încoace,
                        Iar din negri trunchi de stâncă
                        Peste valea cea adâncă,
                        Pe deasupra de cetate,
                        De biserici şi palate,
                        Stă domneasca cetăţuie,
                        Ce cu crestele-i se suie,
                        Repezite înspre nori
                        Peste codri sunători,
                        Cu-a ei ziduri, cu-a ei bolţi
                        Şi cu turnuri pe la colţi,
                        Ziduri grele şi cu creste
                        Cum au fost şi nu mai este.
                        Printre arcurile grele,
                        Printre negrele zăbrele
                        Abia soarele străbate
                        Între tinzi întunecate;
                        În pereţi de piatră goală
                        Au înfipt făclii de smoală,
                        Fumegând, cu flăcări roşii
                        Luminează-ntunecoşii
                        Stâlpi de piatră grei şi suri
                        Unde-atârnă armături,
                        Arătând a lor rugină
                        Sub făclia de răşină,
                        Paveze, mănuşi leite,
                        Caşte mândre, poleite,
                        Şi pieptare, obrăzare
                        Şi arcuri de vânătoare.
                        Iar în fundul sălii drepte
                        Se-nalţă pe şapte trepte
                        Tronul Domnului creştin,
                        Acoperit de-un baldachin,
                        Iară-n jeţul auriu
                        Şede Dragoş brumăriu,
                        Barba albă până-n brâu,
                        Cu ochi negri viforoşi;
                        Coroana de aur roş
                        Strălucind frumos pe frunte
                        Peste pletele cărunte;
                        Pe-a hlamidei sale cute
                        Flori de aur sunt cusute;
                        Şi cu faţa înţeleaptă
                        Şi cu schiptru-n mâna dreaptă.
                        Ochii mândri şi-i îndreaptă.
                        Iar l-a tronului picioare
                        Se înşiră pe covoare
                        Jeţuri de lemn dat la strug
                        Săpate cu meşteşug;
                        Ici şese, colo şese,
                        Pentru boierii alese.
                        La a tronului său scări
                        Şed în două părţi boieri
                        Aşezaţi, dup-a lor trepte,
                        Ca poruncile-i s-aştepte.
                        Vornicul Ţării-de-Jos
                        Sta în scaun luminos,
                        Un bătrân şi blând moşneag
                        Cu albastrul lui toiag,
                        Ce-i cu aur împletit
                        Cu pietre acoperit;
                        Iar de-aceasta mai în sus
                        Vornicul Ţării de sus;
                        Sta cu părul colilie
                        Pârcălabul de Chilie,
                        Şi cu genele lui albe
                        Pârcălab Cetăţii Albe,
                        După aceştia mai vin
                        Pârcălabul din Hotin.
                        Cel din Neamţ şi de la Vrance
                        Rezemat stătea pe lance,
                        Dar pe toţi i-ntrece în slavă
                        Pârcălabul de Suceavă.
                        Şi astfel, jur-împrejur,
                        Şed în blănuri de samur,
                        Cu pieptare la un fel
                        Şi cu mânici de oţel.
                        Cei ce-n lume se înalţă
                        Cizme roşie încalţă,
                        Cizme roşi împintenate
                        Şi pieptare-mplătoşate,
                        Cămăşi de zale mărunte,
                        Ce par ca focuri de munte,
                        Cine-n oaste are cârmă
                        Poartă cămaşă de sârmă…
