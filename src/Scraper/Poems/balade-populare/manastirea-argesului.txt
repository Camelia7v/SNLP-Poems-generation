                        Pe Argeş în jos,
                        Pe un mal frumos,
                        Negru-vodă trece
                        Cu tovarăşi zece,
                        Nouă meşteri mari,
                        Calfe şi zidari,
                        Şi Manole, zece,
                        Care-i şi întrece.
                        Merg cu toţi pe cale
                        Să aleagă-n vale
                        Loc de mănăstire
                        Şi de pomenire.
                        Iată, cum mergeau
                        Că-n drum ajungeau
                        Pe-un biet ciobănaş
                        Din fluier doinaş,
                        Şi cum îl vedea
                        Domnul îi zicea:
                        „Mândre ciobănaş,
                        Din fluier doinaş!
                        Pe Argeş în sus
                        Cu turma te-ai dus,
                        Pe Argeş în jos
                        Cu turma ai fost.
                        Nu cumva-ai văzut
                        Pe unde-ai trecut
                        Un zid părăsit
                        Şi neisprăvit
                        La loc de grindiş,
                        La verde-aluniş?”
                        „Ba, doamne, am văzut
                        Pe unde-am trecut
                        Un zid părăsit
                        Şi neisprăvit.
                        Câinii cum îl văd,
                        La el se repăd
                        Şi latră-a pustiu
                        Şi urlă-a morţiu.”
                        Cât îl auzea,
                        Domnu-nveselea
                        Şi curând pleca,
                        Spre zid apuca
                        Cu nouă zidari,
                        Nouă meşteri mari
                        Şi Manole zece
                        Care-i şi întrece.
                        „Iată zidul meu!
                        Aici aleg eu
                        Loc de mănăstire
                        Şi de pomenire.
                        Deci voi, meşteri mari,
                        Calfe şi zidari,
                        Curând vă siliţi
                        Lucrul de-l porniţi,
                        Ca să-mi ridicaţi,
                        Aici să-mi duraţi
                        Mănăstire naltă
                        Cum n-a mai fost altă,
                        Că v-oi da averi,
                        V-oi face boieri,
                        Iar de nu, apoi
                        V-oi zidi pe voi,
                        V-oi zidi de vii
                        Chiar în temelii!”
 
                        Meşterii grăbeau,
                        Sforile-ntindeau,
                        Locul măsurau,
                        Şanţuri largi săpau,
                        Şi mereu lucrau,
                        Zidul ridicau,
                        Dar orice lucra
                        Noaptea se surpa!
                        A doua zi iar,
                        A treia zi iar,
                        A patra zi iar
                        Lucrau în zadar!
                        Domnul se mira
                        Ş-apoi îi mustra,
                        Ş-apoi se-ncrunta
                        Şi-i ameninţa
                        Să-i puie de vii
                        Chiar în temelii!
                        Meşterii cei mari,
                        Calfe şi zidari,
                        Tremurau lucrând,
                        Lucrau tremurând
                        Zi lungă de vară
                        Ziua pân-în seară,
                        Iar Manole sta,
                        Nici că mai lucra,
                        Ci mi se culca
                        Şi un vis visa,
                        Apoi se scula
                        Ş-astfel cuvânta:
                        „Nouă meşteri mari,
                        Calfe şi zidari!
                        Ştiţi ce am visat
                        De când m-am culcat?
                        O şoapta de sus
                        Aievea mi-a spus
                        Că orice-am lucra
                        Noaptea s-a surpa
                        Pân-om hotărî
                        În zid de-a zidi
                        Cea-ntâi soţioară,
                        Cea-ntâi surioară
                        Care s-a ivi
                        Mâini în zori de zi
                        Aducând bucate
                        La soţ ori la frate.
                        Deci dacă vroiţi
                        Ca să isprăviţi
                        Sfânta mănăstire
                        Pentru pomenire,
                        Noi să ne-apucăm
                        Cu toţi să jurăm
                        Şi să ne legăm
                        Taina s-o păstrăm:
                        Ş-orice soţioară,
                        Orice surioară
                        Mâini în zori de zi
                        Întâi s-a ivi,
                        Pe ea s-o jertfim
                        În zid s-o zidim!”
 
                        Iată-n zori de zi
                        Manea se trezi,
                        Ş-apoi se sui
                        Pe grad de nuiele
                        Şi mai sus, pe schele,
                        Şi-n câmp se uita,
                        Drumul cerceta.
                        Când, vai! Ce zărea?
                        Cine că venea?
                        Soţioara lui,
                        Floarea câmpului!
                        Ea s-apropia
                        Şi îi aducea
                        Prânz de mâncătură,
                        Vin de băutură.
                        Cât el o zărea,
                        Inima-i sărea,
                        În genunchi cădea
                        Şi plângând zicea:
                        „Dă, Doamne, pe lume
                        O ploaie cu spume,
                        Să facă pâraie,
                        Să curgă şiroaie,
                        Apele să crească,
                        Mândra să-mi oprească,
                        S-o oprească-n vale
                        S-o-ntoarcă din cale!
                        Domnul se-ndura,
                        Ruga-i asculta,
                        Norii aduna,
                        Ceru-ntuneca
                        Şi curgea deodată
                        Ploaie spumegată
                        Ce face pâraie
                        Şi umflă şiroaie.
                        Dar oricât cădea
                        Mândra n-o oprea,
                        Ci ea tot venea,
                        Şi s-apropia.
                        Manea mi-o vedea,
                        Inima-i plângea,
                        Şi iar se-nchina,
                        Şi iar se ruga:
                        „Suflă, Doamne-un vânt
                        Suflă-l pe pământ,
                        Brazii să-i despoaie,
                        Paltini să îndoaie,
                        Munţii să răstoarne,
                        Mândra să-mi întoarne,
                        Să mi-o-ntoarne-n cale,
                        S-o ducă de vale!”
                        Domnul se-ndura,
                        Ruga-i asculta
                        Şi sufla un vânt
                        Un vânt pe pământ
                        Paltini că-ndoia,
                        Brazi că despoia,
                        Munţii răsturna,
                        Iară pe Ana
                        Nici c-o înturna!
                        Ea mereu venea,
                        Pe drum şovăia
                        Şi s-apropia
                        Şi amar de ea,
                        Iată c-ajungea!
 
                        Meşterii cei mari
                        Calfe şi zidari,
                        Mult înveselea
                        Dacă o vedea,
                        Iar Manea turba,
                        Mândra-şi săruta,
                        În braţe-o lua,
                        Pe schele-o urca,
                        Pe zid o punea
                        Şi, glumind, zicea:
                        „Stai, mândruţa mea,
                        Nu te speria,
                        Că vrem să glumim
                        Şi să te zidim!”
                        Ana se-ncredea
                        Şi vesel râdea.
                        Iar Manole ofta
                        Şi se apuca
                        Zidul de zidit,
                        Visul de-mplinit.
                        Zidul se suia
                        Şi o cuprindea
                        Pân’ la gleznişoare,
                        Pân’ la pulpişoare.
                        Iar ea, vai de ea!
                        Nici că mai râdea,
                        Ci mereu zicea:
                        „Manole, Manole,
                        Meştere Manole!
                        Ajungă-ţi de şagă,
                        Că nu-i bună, dragă.
                        Manole, Manole,
                        Meştere Manole!
                        Zidul rău mă strânge,
                        Trupuşoru-mi frânge!”
                        Iar Manea tăcea
                        Şi mereu zidea.
                        Zidul se suia
                        Şi o cuprindea
                        Pân’ la gleznişoare,
                        Pân’ la pulpişoare,
                        Pân’ la costişoare,
                        Pân’ la ţâţişoare.
                        Dar ea, vai de ea,
                        Tot mereu plângea
                        Şi mereu zicea:
                        „Manole, Manole
                        Meştere Manole!
                        Zidul rău mă strânge,
                        Ţâţişoara-mi plânge,
                        Copilaşu-mi frânge!”
                        Manole turba
                        Şi mereu lucra.
                        Zidul se suia
                        Şi o cuprindea
                        Pân’ la costişoare,
                        Pân’ la ţâţişoare,
                        Pân’ la buzişoare,
                        Pân’ la ochişori,
                        Încât, vai de ea,
                        Nu se mai vedea,
                        Ci se auzea
                        Din zid că zicea:
                        „Manole, Manole
                        Meştere Manole!
                        Zidul rău mă strânge,
                        Viaţa mi se stinge!”
 
                        Pe Argeş în jos,
                        Pe un mal frumos,
                        Negru-vodă vine
                        Ca să se închine
                        La cea mănăstire,
                        Falnică zidire,
                        Mănăstire naltă
                        Cum n-a mai fost altă.
                        Domnul o privea
                        Şi se-nveselea
                        Şi astfel grăia:
                        „Voi, meşteri zidari,
                        Zece meşteri mari!
                        Spuneţi-mi cu drept,
                        Cu mâna la piept,
                        De-aveţi meşterie
                        Ca să-mi faceţi mie
                        Altă mănăstire
                        Pentru pomenire
                        Mult mai luminoasă
                        Şi mult mai frumoasă!
                        Iar cei meşteri mari,
                        Calfe şi zidari,
                        Cum sta pe grindiş,
                        Sus pe coperiş,
                        Vesel se mândreau
                        Ş-apoi răspundeau:
                        „Ca noi, meşteri mari,
                        Calfe şi zidari,
                        Alţii nici că sânt
                        Pe acest pământ!
                        Află că noi ştim
                        Oricând să zidim
                        Altă mănăstire
                        Pentru pomenire,
                        Mult mai luminoasă
                        Şi mult mai frumoasă.
                        Domnu-i asculta
                        Şi pe gânduri sta,
                        Apoi poruncea
                        Schelele să strice,
                        Scări să le ridice.
                        Iar pe cei zidari,
                        Zece meşteri mari,
                        Să mi-i părăsească
                        Ca să putrezească
                        Colo pe grindiş,
                        Sus pe coperiş.
                        Meşterii gândeau
                        Şi ei îşi făceau
                        Aripi zburătoare
                        De şindrili uşoare,
                        Apoi le-ntindeau
                        Şi-n văzduh săreau
                        Dar pe loc cădeau,
                        Şi unde picau
                        Trupu-şi despicau.
                        Iar bietul Manole,
                        Meşterul Manole,
                        Când se încerca
                        De-a se arunca,
                        Iată c-auzea
                        Din zid că ieşea
                        Un glas năduşit,
                        Un glas mult iubit
                        Care greu gemea
                        Şi mereu zicea:
                        „Manole, Manole,
                        Meştere Manole!
                        Zidul rău mă strânge,
                        Ţâţişoara-mi plânge,
                        Copilaşu-mi frânge,
                        Viaţa mi se stinge!”
                        Cum o auzea,
                        Manea se pierdea,
                        Ochii-i se-nvelea,
                        Lumea se-ntorcea,
                        Norii se-nvârtea,
                        Şi de pe grindiş,
                        De pe coperiş,
                        Mort bietul cădea!
                        Iar unde cădea,
                        Ce se mai făcea?
                        O fântâna lină,
                        Cu apa puţină,
                        Cu apă sărată
                        Cu lacrimi udată!
