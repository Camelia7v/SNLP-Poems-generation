                        După culmi de piatră sură când îşi pleacă-ncet mărirea,
                        Soarele sărută codrii unde doarme mânăstirea.
                        Între brazi feriţi de vânturi, lângă zid de stâncă drept,
                        A durat-o-n vremuri grele domn viteaz şi înţelept.
 
                        Sus, la turla care-apasă boltă grea de cărămidă,
                        Pe o lespede umbrită în privazul de firidă,
                        Slova veche, ocrotită de al vremii sfânt Visternic,
                        Spune leatul şi domnia voievodului cucernic.
 
                        Umbra lui veghează parcă din bătrânele chilii
                        Prin despicătura neagră a ferestrelor pustii…
                        Dar acum încremenită poarta schitului rămâne,
                        Când coboară seara, nimeni n-o mai mişcă din ţâţâne.
 
                        Vremea-i macină cu-ncetul putregaiul sub zăbrele,
                        Pe veriga ruginită nu mai cad lacăte grele, –
                        Ci prielnic duhul păcii stăpâneşte-aici de veacuri…
                        Iar pe stâlpi cu zugrăveală, din înaltele cerdacuri,
 
                        Ca un semn de biruinţă râde veselă-n culori
                        Minunata strălucire a belşugului de flori.
                        Şi-n amurgul serii calde munţii Coziei s-arată
                        Cum îşi zugrăvesc pe ceruri muchea neagră şi crestată, –
 
                        Tot mai roşii scad în zare luminoasele văpăi,
                        Vălul nopţii se coboară tot mai negru peste văi…
