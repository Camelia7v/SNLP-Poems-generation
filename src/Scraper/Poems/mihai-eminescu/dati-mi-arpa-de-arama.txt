                        Daţi-mi arpă de aramă
                        Dar cu strunele de fier
                        Căci să cânt acuma cer
                        Ca un vânt ce se sfarmă
                        Printre stânci de-ngheţ şi ger.
 
                        Daţi-mi arpă de aramă
                        Pe-a mea frunte crengi de brad
                        Voi să cânt ca largul vad
                        Sau c-a lumii sântă dramă
                        Sau ca răcnetul din iad.
 
                        Daţi-mi cupa cea de piatră
                        Dar umpleţi cu sânge roşi
                        Din duşmanii fioroşi
 
                        ……………………………
 
                        Voi să cânt în poezie
                        De-acei timpi urâţi păgâni
                        Când strămoşii cei bătrâni
                        Se luptau cu bărbăţie
                        Şi-i dau nume „La români!”
                        La români! Popor de fală
                        Cap de geniu, piept de foc
                        Cu judeţul de proroc
                        Dar cu inimă regală
                        Şi cu flamuri de noroc.
 
                        Câţi maghiari cu cap de câne,
                        Câţi tătari cu ochii mici,
                        Câte limburi de peltici
                        S-au zdrobit de stânci bătrâne
                        Ce veghează înc-aici.
                        Câte ginţi cu limba slavă
                        Au venit şi-au revenit
                        Dar cu toţi s-au nimicit,
                        O câmpie de otavă
                        Sub al coastei fier negrit.
 
                        Daţi-mi arpa în rugină
                        Să mai cânt zguduitor
                        De-al românilor popor
                        Şi-de-al ţării cei române,
 
                        Şi de-al secolelor dor!
                        Ce să cânt, fii de-armonie,
                        Ce să cânt ca să vă-ntrec
                        Şi-n durere să mă-nec
                        Căci cântarea mi-e stafie
                        Pieptu-i rece, capul sec!
 
                        Să cânt naţiei ce vie
                        Poartă jugul cel de lemn
                        Sub al barbarilor semn,
                        Multe semne de sclavie
                        Şi de viaţă nici un semn.
 
                        Să cânt ţării…
                        Legii făr’ de Dumnezeu!
                        Să cânt frunţii de ateu
                        Ce reneagă tată, mamă
                        Şi-i ca duşmanul mai rău?
