                        Are Dochia mult cât are,
                        Nu e mult o fată mare?
                        Că-ntre domni, dar orişiunde,
                        Dacă-ţi ştie ea răspunde
                        Grai ales şi lin ca apa,
                        Apoi las că Rada ştie
                        Şi-n ce fel să poarte sapa.
                        A fost şi ea-n şcoli o toamnă,
 
                        Dar găseşti ca ea vreo doamnă?
                        Cu cosiţă gălbioară,
                        Ea e naltă şi uşoară
                        S-o vezi numai şi să tremuri!
                        Şi de-abia pe la Sân-Petru
                        Umple optsprezece vremuri.
                        Sunt şi-n sat destule fete,
                        Cari de n-au cu ce să-mbete
                        Ochii omului, au pieptul ele
                        Alb de taleri şi mărgele.
                        Rada, când o vezi, te fură
                        Cu necontenitul zâmbet
                        Şi cu-a vorbelor căldură.
                        Harnică, din zorii zilei
                        Nu stau mâinile copilei
                        Fără lucru, tot să prindă,
                        Casa lor toată-i oglindă.
                        La izvor vezi pe Rodica
                        Până-n zori, când pe sub streşini
                        Încă doarme rândunica.
 
                        Pe izlaz nu-i multă hrana,
                        Dar vezi albă ce-i Joiana!
                        Şi-n amurg copila-n tindă
                        Foc în vatră vrea s-aprindă,
                        Dar mu-mu, Joiana muge
                        Radă, fă, s-alergi degrabă,
                        Că-n şopron viţelul suge.
 
                        Doar e tare! Haide mai iute!
                        Şi din drum, ca să-i ajute,
                        Vin flăcăii totdeauna.
 
                        Nu-l înjugi aşa cu buna
                        Pe viţel, şi Rada-i slabă,
                        Ştiu flăcăii! Şi-şi fac seara
                        Pe-aici vecinic ceva treabă.
 
                        Vaca-i tot ce-au ei, ea biata!
                        Toarce-n sat cu ziua fata,
                        Dar e veselă din fire;
                        De noroc şi îndestulire
                        Inima-i în veci e plină:
                        Când e fericită, spune-mi,
                        Mai mult ce-are o regină?
 
                        Rada-i nălucire vie,
                        Când aleargă pe câmpie
                        Şi-i bat vânturi în cosiţă,
                        Ori când seara stă-n portiţă,
                        Şi-o întrebi: Ce-aştepţi, iubită?
                        Şi pe dup-un stâlp s-ascunde,
                        Galbenă şi zăpăcită.
 
                        Dar la holdă! Arde soare,
                        Fetele secerătoare
                        Râd şi cântă, snopi fag grâul,
                        Murmură-ntre sălcii râul:
                        Fug la râu vreo patru fete,
                        E şi Rada? Fug flăcăii
                        Şi ei, toţi, şi nu le-e sete.
 
                        Şi-n genunchi atunci pe ţărmuri
                        Ea din pumni cât două sfărmuri
                        Bea, iar Nicu: Dă-mi şi mie!
 
                        Taci! şi bea din pălărie!
                        Cere el, cer mulţi să-i dea:
                        Rada râde, le dă apă,
                        Toţi din pumnii ei să bea.
 
                        Zece stropi nu pot să-ncapă:
                        Prea e mic păhar de apă!
                        Şi-atunci ea, când el glumeşte,
                        Joacă pumnii şi-l stropeşte
                        Pe obraz, dar drăgălaşă
                        Tot ea-l zvântă-n loc de cârpă
                        Mâneca de la cămaşă.
 
                        Şi cum ştie ea s-aleagă
                        Ce-i frumos! Atât de dragă
                        O dă portul îmbrăcându-l!
                        Când o vezi, te-mbată gândul
                        Că, iubind-o trei dumineci,
                        S-ar mira de tine-altarul
                        Ce păcat ai să cumineci!
 
                        Iat-o veselă şi-aprinsă;
                        Joacă hora! Cum e-ncinsă,
                        Cum îşi poartă-a ei făptură,
                        Toată-i ca-n zugrăvitură
                        Mamele, privind-o în horă,
                        Să cotesc: Olio, tu leică,
                        Ce mai drac frumos de noră!
 
                        De-o întâlnesc în drum bătrânii,
                        Ei fac pod cu palma mâinii
                        Peste ochii slabi, s-o vadă:
                        Draga moşului, tu Radă!
                        Şi uimiţi de fata Dochii
                        O dezmiardă şi, când pleacă,
                        Umezi au de lacrămi ochii.
 
                        Dar de-i Rada cât de blândă,
                        Ea de mic-a fost osândă
                        Pentru sat. Şi nu-i mirare,
                        Ei flăcăi, ea fată mare:
                        Pentru-un râs al ei se ceartă,
                        Şi din joc se prind feciorii
                        La trânteli, cât Doamne iartă!
 
                        Da! Şi Rada-i mare hoaţă,
                        Poate satul tot să-l scoată
                        Din sărite, ea ştie bine!
                        Dar se teme de-oarecine.
                        Mă-sa e? Ferească Domnul!
                        Alt temut: ca să nu-şi piardă
                        Pe acel ce-i pierde somnul.
 
                        Unde mergi? Mă duc la moară!
                        Viu şi eu! Şi din uscioară
                        Vladu iese-n cap de stradă.
                        Nu m-ajungi! Te-ajung eu, Radă!
                        Dar fugind i se desprinde
                        Şorţul alb din brâu, iar Vladu
                        Nu-i dă şorţul, ci i-l vinde.
 
                        Ieri mi te-am făcut scăpată;
                        Azi nu-mi scapi nesărutată!
                        Cum nu scapi din mână fumul
                        Nu-mi eşti drag, de ce-mi ţii drumul?
                        Ea nu-şi crede-a ei cuvinte;
                        De le-ar crede Vladu însă,
                        Rada şi-ar ieşi din minte.
 
                        Şi cum vrea şi nu vrea fata,
                        Dragul ia, dragul dă plata.
                        Un sărut păcat să fie?
                        Numai popa să nu-l ştie,
                        Că te sperie cu iadul
                        M-ar putea speria pe mine
                        Popii toţi, de-aş fi eu Vladul!
